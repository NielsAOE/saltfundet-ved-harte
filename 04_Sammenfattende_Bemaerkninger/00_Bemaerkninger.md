# Sammenfattende Bemærkninger.

Efter at Udvalget paa Grundlag af det tilvejebragte Materiale har overvejet Spørgsmaalet om Saltfundets Ægthed, har man fundet Anledning til at bemærke følgende:

Ravlin har i 1947 erklæret, at det af nedennævnte Grunde vilde være umuligt at udføre et Falskneri ved at anbringe Salt i Kærnerøret forinden dettes Nedsænkning:  

1. Der var altid saa mange Mennesker til Stede, at det straks vilde blive opdaget, hvis han anbragte Salt i Kærnerøret.
2. Der var ikke ved Borestedet nogen Bygning, der var stor nok til at rumme Kærnerøret.
3. Saltet vilde blive opløst, inden Kærnetageren naaede Bunden af Borehullet.
4. Ravlin kunde ikke have udført Svindelen uden at have mindst 3-4 Personer til Hjælp.
5. Det var umuligt at tildanne et Stykke Stensalt mellem Skærehovedets Fræsere.

I Foraarret 1948 har han tilføjet følgende:

6. Hvis Kærnerøret var tilstoppet af en Saltblok m. m., vilde Skyllemudderet ikke kunne flyde gennem det under Nedsænkningen, hvorfor Boret vilde gaa betydeligt langsommere ned, hvilket man straks vilde mærke. Desuden vilde Kærnerøret i dette Tilfælde være fyldt af Luft, som ogsaa vilde forsinke Nedfarten og kunne mærkes paa Vægtindikatoren.

Ravlin har endvidere erklæret, at et Falsum er usandsynligt af følgende Grunde:

A. Hvis han havde ønsket at begaa et Bedrageri, kunde han have udført det under Boringen Paaby I i Stedet for at vente til Boringen Paaby II.
B. Hvis Saltfundet havde været et Falsum, vilde Ravlin ikke have fortsat Boringen efter Nytaar 1937.
C. Hvis Saltfundets Ægthed kunde anfægtes, vilde Ravlin have kunnet faa Koncession paa Grundlag af de Anhydritfund, han gjorde i Løbet af 1937.
D. Hvis Saltfundet ikke havde været ægte, vilde Ravlin have kunnet acceptere et af de mange Tilbud, han fik paa Køb af Rettighederne over Danmarks Undergrund.
E. Det vilde være ganske formaalsløst at begaa et saadant Bedrageri, da han havde god Tid til at finde et eller andet Loven omfattet Raastof, og han var aldrig bekymret for Slutresultatet.
F. Til Fordel for Saltfundets Ægthed har Ravlin endvidere anført, at Boret »faldt« baade den 13. November 1936 og i 1937, da man borede i samme Niveau, som man havde boret i den fornævnte Dag.

Heroverfor skal man anføre følgende:

ad 1. Hvis Falskneriet f. Eks. var blevet forberedt om Aftenen den 12. November 1936, efter at alle - bortset fra Vagtmanden - var gaaet hjem, kunde Falskneriet utvivlsomt være blevet forberedt inde i Ravlins Skur, uden at andre havde opdaget det.

ad 2. Østmans oprindelige Beskrivelse af Falskneriet forudsætter ikke, at hele Kærnerøret blev samlet inde i Skuret; det var tilstrækkeligt, at man samlede Ventilstykket og det øverste Led af det indre Kærnerør, og hertil var Ravlins Skur stort nok.

ad 3. Det vil efter Udvalgets Opfattelse være muligt at foretage Falskneriet paa den omhandlede Maade, f. Eks. saaledes, at Saltet indesluttes i Kærnetageren mellem to Propper Bjergartsmateriale og eventuelt Ler, da Risikoen for total Opløsning i saa Fald vil være yderst ringe.

ad 4. Hvis Ravlin samtidigt med Falskneriets Forberedelse har samlet hele Kærnerøret, maa han have haft i hvert Fald een medskyldig, da Kærnerøret ikke kunde samles af mindre end to Mand, men dette Antal vilde paa den anden Side ogsaa være tilstrækkeligt. Hvis han derimod kun har samlet en Del af Kærnerøret, for Eksempel Ventilstykket og det øverste Led af det indre Rør, har han kunnet klare denne Del af Samlingen alene, men han har behøvet en Mand til at forestaa den øvrige Samling af Kærnerøret og herunder paase, at Saltet ikke faldt ud.

ad 5. Da Saltkærnen har kunnet tildannes paa andre Maader end ved Tildanning i Skærehovedet, er det underordnet, om Tildanning har fundet Sted paa denne Maade.

Naar Østman mener at have set Ravlin tilpasse noget »hvidt Stof« i Skærehovedet, kan Forholdet have været det, at Ravlin i Virkeligheden var ved at prøve, om et af Østman tidligere tildannet Saltstykke passede ind i Skærehovedet.

ad 6. Hvis Kærnerøret havde været tilstoppet af et Stykke Stensalt, vilde Opdriften af Luften inde i Kærnerøret være meget lille i Sammenligning med Borestammens Vægt. Boremesteren vilde derfor ikke kunne mærke, at Kærnerøret gik langsommere ned end normalt. Det er ogsaa uden Betydning for Nedsænkningen, at Skyllemudderet i Borehullet ikke kunde passere gennem det indre Kærnerør og Kugleventilen.

ad A. Et Bedrageri af samme Art som det her omhandlede kunde ikke være udført under Boringen Paaby I, da denne Boring ikke naaede ned under Skrivekridtszonen, i hvilken Ravlin maatte vide, at der ikke var Mulighed for Forekomst af Saltlag.

ad B. Statsministeriet krævede i Henhold til Boretiladelsen, at Ravlin skulde fortsætte Borearbejdet inden 3 Maaneder efter Standsningen i November 1936, saafremt han ikke vilde udsætte sig for at miste Boretiladelsen. Der var da praktisk taget ingen anden Udvej for ham end at fortsætte Boringen i Borehullet Paaby II, og dette kunde ske uden nævneværdig Risiko for, at et Falskneri derved blev afsløret, idet Ravlin kunde tilrettelægge Boringen saaledes, at der ingen Kærne kom op fra den Dybde, hvori han foregav at have fundet Saltet. Faktisk fremkom der heller ingen Kærne fra denne Dybde.  

ad C. Det er muligt, at Ravlin - hvis et Falskneri ikke var begaaet - kunde have faaet udstedt Koncession paa Grundlag af de senere paaviste Anhydrithforekomster ved Harte, men ved at begaa et Bedrageri havde Ravlin fortabt sin Ret til senere at faa udstedt Koncession, selvom han fandt et af Loven omfattet Raasof. Ravlin havde allerede i November 1936 gjort Krav paa at faa udstedt Koncession paa Grundlag af Saltfundet, og han kunde ikke senere, da han fandt Anhydrit, tilsidesætte Saltfundet uden derigennem at erkende, at det var et Falsum.  

ad D. Det kan ikke udelukkes, at Ravlin allerede paa dette Tidspunkt kunde have solgt sine Rettigheder over Danmarks Undergrund. Ravlin havde imidlertid dengang kun en Boretiladelse, hvori han ganske vist havde Løfte om en Koncession, hvis han fandt nogle nærmere angivne Raastoffer, f. Eks. Salt. Han skulde imidlertid have Statsministeriets Samtykke til Salg, og netop paa dette Tidspunkt bestod der visse Meningsforskelligheder mellem Statsministeriet og Ravlin, dels med Hensyn til Forstaaelsen af § 4, Nr. 7, i Undergrundsloven, dels med Hensyn til Omfanget af den Koncession, han havde krævet udstedt. Ravlin vilde derfor kunne faa mere ud af det eventuelle Salg, hvis han ventede, til der var blevet udstedt en egentlig Koncession, hvilken Koncession han sørgede for at faa udstedt til et Aktieselskab, saaledes at han kunde sælge Aktierne uden Statsministeriets Samtykke.  

ad E. Da Ravlin paa det paagældende Tidspunkt ikke var i Stand til at fremskaffe den nødvendige Kapital til Stiftelse af sit Aktieselskab (D.A.P. Co.), maa det være berettiget at gaa ud fra, at de Midler, han havde til Raadighed til Boringen i Efteraaret 1936, i det væsentlige var opbrugt, og at han ikke kunde fortsætte Boringen, med mindre der bevilgedes ham ny Kapital. Man kan saaledes ikke sige, at han havde god Tid til at fortsætte Boringerne. Hans og Østmans Boringer om Natten i Tiden kort før Saltfundet tyder i samme Retning.  

ad F. Udvalget kan ikke i den Omstændighed, at »Boret faldt«, se noget Bevis for, at der optræder Salttlag i Lagserien, da »Borets Fald« f. Eks. kan skyldes Boring i bløde Lerlag eller - i 1937 -, at man har ramt det gamle Borehul, jfr. Bemærkningerne ovenfor pag. 52 under d).  

-

Som det vil være fremgaaet af foranstaaende, finder Udvalget ikke, at de af Ravlin fremhævede Momenter paa nogen Maade gør det usandsynligt, endsige umuligt, at Saltkærnen kan være falsk. Det bemærkes iøvrigt i Forbindelse hermed, at første Gruppe (Punkterne Nr. 1-6) ensidigt forudsætter det eventuelle Bedrageri udført paa den af Østman oprindeligt beskrevne Maade ved Saltets Anbringelse i Kærnerøret inden dettes Nedsænkning, skønt der er Mulighed for, at et Bedrageri kan være udført paa anden Maade, f. Eks. derved, at Saltstykket efter Kærnerørets Optagning den 13. November i Ly af Tusmørket er anbragt i den af Boret udtagne Række af Kærnestykker. Ravlins anden Gruppe af Argumenter (Punkterne Litra A-F) refererer hovedsageligt til Ravlins Motiver til eventuelt at begaa et Bedrageri. Men som nedenfor nærmere omtalt, lader der sig meget vel paavise et Motiv, der kan begrunde et Falskneri.  

Ravlin har under Afhøringerne fremsat ogsaa andre urigtige Paastande og Udtalelser, men Udvalget har for at opnaa en Begrænsning af sin Redegørelse for Sagen ment at kunne undlade en detailleret Gennemgang af disse Anbringender.  

Intet af det af Ravlin anførte kan tages til Indtægt for en Paastand om Saltfundets Ægthed, og Spørgsmaalet bliver da, om det ved Politiets og Udvalgets Arbejde i øvrigt fremkomne, omfattende Materiale giver Mulighed for en sikker Bedømmelse af, om Fundet er ægte eller ej. Som nogle efter Udvalgets Opfattelse særligt vægtige Momenter i saa Henseende skal man fremdrage følgende:  

a. Østman har i 1943 forklaret, at han efter sine Iagttagelser ikke var i Tvivl om, at Saltfundet var et Falsum, idet han oplyste, at han selv havde set Ravlin tilpasse et Stykke Stensalt mellem Skærehovedets Fræsere og derefter klistre noget Ler ind i Kærnerøret den 13. November 1936 om Morgenen. I 1946 benægtede Østman imidlertid, at han havde iagttaget noget Falskneri vedrørende Saltfundet, og han forklarede sine i 1943 derom afgivne Udtalelser ved Henvisning til, at han havde handlet under Pression, navnlig fra Junckers Side, ligesom han i en Skrivelse til nærværende Udvalg hævdede, at Politiet ved Afhøringerne i 1943 blot ønskede at faa bekræftet visse forudfattede Meninger og ikke tog Hensyn til de Kendsgerninger, der umuliggjorde Gennemførelsen af et Falskneri.  

Under Politiafhøringen i April-Maj 1948 vendte Østman i alt væsentligt tilbage til sin oprindelige Forklaring og erklærede bl. a., at han kort før Saltfundet havde set Ravlin tilpasse et Stykke Stensalt i et Skærehoved; han var dog ikke længere sikker paa, at det netop var den 13. November om Morgenen. Han gav endvidere den nye Oplysning, at Ravlin direkte havde tilstaaet over for ham, at Saltfundet var et Falsum, eller i hvert Fald ikke havde modsagt ham, da han foreholdt Ravlin, at denne havde begaaet et Bedrageri, og at det var i denne Forbindelse, Ravlin havde sagt »forget all about it«.

Ved Afhøringen i Retten i Juni 1948 fralagde Østman sig paa ny sin oprindelige i 1943 afgivne Forklaring og erklærede, at han havde handlet »under Nødvendighedens Pres«, da han afgav den. Juncker og nogle Tyskere, som han traf hos denne, havde foreholdt ham, at det var heldigst, at det blev fastslaaet, at Koncessionen kunde omstødes som Følge af, at Saltfundet var et Falsum. Østman gik da af Frygt for at blive »likvideret« eller sat i Koncentrationslejr ind paa at udtale sig som ønsket af Juncker og Tyskerne. Som Grund til, at han ved Politiets Afhøring i 1948 var vendt tilbage til sin oprindelige Forklaring, angav han under den senere Afhøring i Retten, at han havde været træt efter Rejse og følt sig truet af Politiet.

Østmans Anbringender om, at hans Forklaring af 1943 og den dermed i det væsentlige overensstemmende Forklaring til Politiet i 1948 er fremkommet under Pression henholdsvis af Juncker og Tyskerne (i 1943) og af det danske Politi (i 1948), og at Politirapporterne fra 1943 og 1948 ikke loyalt gengiver hans Udtalelser, strider imidlertid imod de fremkomne Oplysninger.

Saaledes har Juncker benægtet at have lagt noget Pres paa Østman, og Dr. Werner Best og fhv. Generalkonsul Ernst Krüger har begge erklæret, at Juncker ikke under Krigen søgte at interessere Tyskerne i den danske Undergrund. At Østman i 1943 skulde have afgivet en løgnagtig Forklaring af Frygt for Tyskerne, er ogsaa af den Grund usandsynligt, at Østman over for Landsretsassessor Lannung har afgivet en dermed i det væsentlige overensstemmende Forklaring allerede i 1941. Dette Aar var Gestapo nemlig endnu ikke traadt i Virksomhed i Danmark, og de tyske Likvidationer ses ikke at være bragt i Anvendelse før omkring Nytaar 1944. Retsforfølgning mod danske Statsborgere, der i Begyndelsen af 1941 her i Landet havde handlet mod tyske Interesser, blev da foretaget af danske Myndigheder og Forholdet paadømt ved danske Domstole.

Østmans Anbringender om, at Politiet ikke skulde have gengivet hans Forklaringer loyalt, og at han ved Politiafhøringen i April 1948 var blevet truet af Politiet, er ligeledes utroværdige. Vedrørende hans Paastand om, at han var saa træt, at han lod Politiet skrive, hvad det vilde, bemærkes, at det ganske vist er rigtigt, at den første Afhøring af Østman blev foretaget, efter at han lige var vendt tilbage fra Grenaa til sit Hjem i Farum, og varede i adskillige Timer. Afhøringen blev imidlertid fortsat 2 Dage senere, og ved denne sidste Afhøring, der var ret kortvarig, fastholdt Østman i alt væsentligt hele den Forklaring, han havde afgivet 2 Dage tidligere. Østman blev endvidere i Forbindelse med Gennemgangen af de hos ham beslaglagte Papirer afhørt flere Gange af Politiet i April-Maj 1948, og heller ikke under disse Afhøringer fandt han Anledning til at fragaa Forklaringen.

At Østman afgav sin Forklaring om Falskneriet i 1943 til Trods for, at han som interesseret i D.A.P. Co.’s Koncession og maaske medskyldig i Falskneriet skulde synes utilbøjelig til at give Oplysning om Sagen til Politiet, kan imidlertid paa naturlig Maade forklares derved, at Østmans Samtaler med Juncker og Gunnar Larsen gav ham det Indtryk, at det vilde spare ham for Ubehageligheder og i Tilfælde af Junckers og hans Medinteressenters Overtagelse af D.A.P. Co.’s Koncession medføre økonomisk Fordel for ham at sige Sandheden om Saltfundet til Politiet. Han maa antages kun at have afsløret saa meget af Sandheden, at han undgik Risikoen for at blive sigtet som meddelagtig i Bedrageri. Bestræbelserne for at undgaa saadan Risiko ved gennem Landsretssagfører Lannung at søge opnaaet et Tilsagn om Straffrihed er i sig selv et Indicium for, at der er begaaet et Bedrageri, i hvilket Østman er medskyldig, og Østman har øjensynlig ikke fundet Ministerens betingede Tilsagn om Straffrihed tilstrækkeligt betryggende.

Naar Østman i 1946 tilbagekaldte sin oprindelige Forklaring, er Grunden antageligt den, at det havde vist sig, at Junckers Planer om Koncessionens Overtagelse ikke kunde føres ud i Livet. Østman havde da ogsaa allerede kort efter Krigens Afslutning paany søgt Forbindelse ikke blot med Ravlin, men ogsaa med D.A.P. Co., som han havde en vis Grund til at mene vilde genansætte ham, og han ønskede da naturligt nok ikke at vedstaa sine Udtalelser fra 1943, som han derfor søgte at bortforklare. Han har maaske ogsaa herved villet dokumentere et Modsætningsforhold til Juncker for paa den Maade at afværge Ubehageligheder som Følge af sit nære Samarbejde med Juncker under Krigen.

Østman opnaaede dog ingen Genansættelse i D.A.P. Co., ligesom Ravlin afviste hans paastaaede kontraktlige Krav om yderligere Andel i Salgsprovenuet for Koncessionen. Under Hensyn hertil havde han i Foraaret 1948 ikke samme Interesse i at fraga sin i 1943 afgivne Forklaring, som han vendte tilbage til under Indtrykket af bl. a. Udvalgets vægtige Bevismateriale. Østman har formentlig regnet med, at der ikke vilde blive indledet strafferetlig Forfølgning mod ham, naar han til Politiet havde afgivet en Forklaring, som var plausibel uden dog at kompromittere ham selv. Da han imidlertid senere fik at vide, at Politiet alligevel fastholdt Sig­telsen imod ham, og at der skulde afholdes retsligt Efterforskningsforhør, har han vel ment, at det vilde være for risikabelt for ham at vedstaa sin sidste Forklaring, som han derfor paany ændrede. Man kan heller ikke ganske se bort fra den Mulighed, at Ravlin under Indtrykket af Østmans Forklaring til Politiet i April Maaned 1948, hvormed han blev gjort bekendt under Afhøringen i Miami den 28. s. M., har paavirket Østman, der var paa fri Fod, til at ændre Forklaringen.

Det kan efter det foranførte ikke antages, at Østmans Forklaringer i 1943 og til Politiet i 1948 har været afgivet under Tvang, ligesom der ikke er oplyst andre Forhold (f. Eks. Løfter om Fordele), der gør det antageligt, at han ved Afgivelsen af disse Forklaringer har afveget fra Sandheden.

Antagelsen af, at Østman i 1943 i Hovedtrækkene har givet den sande Forklaring om Saltfundet, stemmer med Fiskeeksportør Rasmus Clausens og dennes Hustrus Udtalelser om, at Østman allerede før Krigen har fortalt, at Saltfundet er et Falsum, med hans Udtalelser over for Kontorchef Christensen i D.P.A.Co. og HRS. Gamborg i April 1941, hans Udtalelser til Dr. phil. S. A. Andersen engang i 1939-1941 og med LRS. Lannungs Oplysning om, at han ikke har haft Indtryk af, at Forklaringen til ham i 1941 blev afgivet under Tvang. Endvidere bliver det ud fra denne Antagelse forstaaeligt, at Østman under alle Afhøringerne har fastholdt *at* han for Ravlin havde indkøbt Stensalt i Odense, *at* han i sin Tid havde fundet visse Begivenheder omkring Saltfundet mistænkelige eller dog i hvert Fald paafaldende, *at* Ravlin paa et senere Tidspunkt havde sagt »forget all about it«, og *at* han ved den sidste Afhøring i Retten i Juni 1948 udtalte, at han i Efteraaret 1936 havde set Ravlin tilpasse noget »hvidt Stof« i et Skærehoved.

Rigtigheden af Østmans Forklaring i 1943 om, at Saltfundet er et Falsum, bestyrkes derhos paa afgørende Maade ved de bl. a. under Ransagningen hos ham fremskaffede Breve og Notater, jfr. nærmere nedenfor pag. 67 under Ltr. d.

**b.** Medens ingen af de andre ved Harteboringen beskæftigede Personer har iagttaget noget, der direkte indicerer, at Saltfundet er et Falsum, har Remahl og Harald Riis forklaret, *at* de om Aftenen den 12. November 1936 saa Ravlin og Østman begynde at samle Kærneborret, og *at* de mod Sædvane fik Besked om, at de ikke skulde deltage i Borets Samling. Tidspunktet for Samlingen stemmer med Østmans Forklaring til Gunnar Larsen, men ikke med hans Forklaringer til Politiet, over for hvem Østman muligt har villet dække sig mod en eventuel Sigtelse for Medvirken til Bedrageri. Johs. Knudsen har forklaret, at Østman nogen Tid før Saltfundet sagde, at nu skulde man gerne snart finde Salt og Olie. Østman spurgte samtidig, hvad man egentlig brugte Stensalt til, og hvor man kunde faa det, hvortil Knudsen svarede, at man brugte det som Sliksten til Heste, og at det kunde købes hos Materialhandlere.

*Arbejderne* har øvrigt overensstemmende forklaret, at de mod Sædvane ikke overvarede Afvaskningen af Kernen den 13. November 1936 om Aftenen, og at dette vakte deres Mistanke til Saltfundet.

**c.** Ravlin har ganske vist over for Østmans Paastand om, at Saltfundet er et Falsum, hævdet, at der ikke er forekommet nogen Uregelmæssigheder i Forbindelse med Saltfundet, men foruden at han har givet mange undvigende og vildledende Svar, har han under Afhøringerne indviklet sig i talrige Modsigelser, ligesom han paa adskillige væsentlige Punkter er fremkommet med givetvis usande Oplysninger. Værdien af hans Benægtelse maa ses paa Baggrund heraf. Som Eksempler paa saadan Modsigelser og Usandheder skal man nævne:

**1°**. Under Afhøringen i 1947 fremlagde Ravlin til Støtte for sin Paastand om Saltfundets Ægthed en Trækuffert, der ifølge hans Udsagn alene indeholdt Prøver fra Harteboringen, og fremtog uden Tøven af Kufferten noget Saltler med Saltkrystaller, idet han senere under Afhøringen fremsatte den ganske nye Paastand, at der var fundet Saltkrystaller i Kærnen den 29. Oktober 1936, og at de tilsynsførende Geologer var klare over, at der var fundet Saltkrystaller den paagældende Dag. Til Bestyrkelse heraf henviste han til sine Dagbogsnotater om Saltfund nævnte Dag. De tilsynsførende Geologer kender imidlertid ikke noget til dette Saltfund, og det viste sig ved Udvalgets i Overværelse af en Geolog fra D.A.P. Co. foretagne Undersøgelser af disse Prøver, at Saltleret med Saltkrystaller ikke kan hidrøre fra Harte.

I Foraaret 1948 blev hans Forklaring da ogsaa væsentligt ændret, idet han vel først hævdede, at Saltkrystallerne var Dele af en Kærne, hvilket han senere ændrede til Skylleprøve, men dog endeligt rettede til, at han ikke var sikker paa, om Saltleret med Saltkrystallerne overhovedet hidrørte fra Harteboringen, da det ikke var ham, der havde pakket Kufferten. Det viste sig imidlertid, at Etiketterne paa de Poser - Prøveposerne Nr. 18 og 19 -, hvori Saltleret laa, var forsynet med Ravlins karakteristiske Haandskrift. Dette blev foreholdt Ravlin, der dog ikke vilde indrømme, at det var ham, der havde skrevet Etiketterne. Ifølge en af Politiet indhentet Erklæring fra en Skriftekspert maa det anses for givet, at det er Ravlins Haandskrift, der findes paa disse Etiketter.

Ravlin har endvidere hævdet, at han først var blevet opmærksom paa Saltkrystallerne, da han i 1947 tog Kufferten ned fra sit Pulterkammer, idet de tidligere havde været omgivet af en »klæbrig Skifer« (gummy shale). Der har imidlertid ikke ved Udvalgets Undersøgelse kunnet paavises klæbrig Skifer i Prøvesamlingen.

Ravlin, der selv erkender, at han ikke er Geolog, har utvivlsomt ment, at han kunde gøre Saltfundet den 13. November mere plausibelt ved at dokumentere tidligere Fund af smaa Saltstykker, saaledes som de f. Eks. er fundet ved Heide, hvortil Ravlin og Østman under Harteboringen foretog Rejser, og han har ikke regnet med at skulle udlevere Prøvesamlingen og dermed udsætte sig for Risikoen for, at det blev paavist, at disse smaa Saltstykker ikke kunde hidrøre fra Harte. Over for Udvalgets Paavisning heraf har han da heller ikke under Afhøringen i 1948 fuldt ud turdet fastholde sin Paastand om, at Lerret med Saltkrystallerne stammede fra Harte. Det er meget forstaaeligt, at Ravlin under de foreliggende Omstændigheder vægrede sig ved straks at udlevere Prøvesamlingen eller lade den forsøgle og kun bøjede sig for en stærk Henstilling fra de øvrige tilstedeværende.

**2°.** Ved Udvalgets Undersøgelse af Ravlins Prøvesamling viste det sig, at Kufferten ogsaa indeholdt Oliekridt, der ikke kunde stamme fra Harte. Ravlin har da ogsaa i 1948 gjort opmærksom paa, at Oliekridtet hidrører fra Heide. Han hævdede, at det var en Fejltagelse - formentlig fra Østmans Side -, at Oliekridtet var blevet anbragt i Kufferten. Denne Ud­talelse harmonerer ikke med hans tidligere Paastand om, at hele Prøvematerialet stammede fra Harte.

Det kan i denne Forbindelse bemærkes, at Kufferten efter det af Karetmager Madsen forklarede er forfærdiget af ham efter Ravlins Bestilling d. 14. November 1936 om Eftermiddagen og afleveret den næste Dags Formiddag. Da Kufferten maa have krævet et ikke ringe haandværksmæssigt Arbejde, kunde dens ekstraordinært hurtige Fremstilling umiddelbart før Ravlins Afrejse tyde paa, at Ravlin har ønsket at faa sin Prøvesamling - der bortset fra Saltleret og Oliekridtet alene omfatter Prøver fra 1936 - med til U.S.A. allerede ved Afrejsen d. 20. s. M., og efter Østmans Forklaring om, at Ravlin selv har pakket Kufferten, maa det formodes, at Ravlin har tillagt den en saadan Betydning, at Oliekridtets Tilstedeværelse næppe kan skyldes en blot og bar Fejltagelse.

3°. Under begge Afhøringer har Ravlin hævdet, at der mange Gange under Boringens fremkom makroskopiske Saltkrystaller. De tilsynsførende Geologer har imidlertid ikke iagttaget Saltfund ved Harte ud over den efter Kærneboringen den 13. November 1936 fremkomne Saltkærne, og der findes heller ikke makroskopiske Saltkrystaller blandt de øvrige Boreprøver fra Harte, hvorved bemærkes, at Ravlin havde Pligt til at afgive Prøver af alle de gennemborede Lag til D.G.U. Heller ikke Personalet kender noget til, at der ved Boringen skulde være fremkommet Saltkrystaller, bortset fra Kærnen den 13. November 1936. Østman har endog under Politiafhøringen i 1948 udtalt, at han vilde være »sprunget i Luften«, hvis der havde været Saltkrystaller i Boreprøverne. Ravlin har heller ikke været i Stand til at forklare, hvorfor han ikke gjorde Geologerne opmærksom paa disse Saltkrystaller.

4°. Naar Ravlin ikke har paaberaabt sig Saltkrystallerne som Grundlag for Koncessionens Udstedelse, er Grunden efter hans Forklaring den, *at* han ikke var interesseret i at finde Salt, *at* det ikke var nødvendigt at kræve Koncessionen paa Grundlag af en saa lille Mængde, og *at* han var sikker paa, at det ikke vilde volde Vanskeligheder senere at finde et værdifuldt Raastof. Han krævede imidlertid Koncessionen, saa snart den kun 17 cm lange Saltkærne var blevet fremdraget, skønt den ved et saa beskedent Fund indicerede ringe Saltforekomst ikke havde nogen Værdi i indvindingsmæssig Henseende. Den ved Ransagningen hos Østman fundne Korrespondance viser ogsaa, at Ravlin i høj Grad var interesseret i at finde Salt og paa Forhaand traf Forberedelser til Anlæg af et Saltværk i Danmark.

5°. Ravlin har hævdet, at han ikke kendte Dr. Madsens Teori om, at der i ca. 700 m Dybde skulde findes Salt. Det fremgaar imidlertid af hans Brevveksling med Østman, at han allerede, inden han kom til Danmark, indtrængende har anmodet om at faa tilsendt de dengang til Raadighed værende Oplysninger om de geologiske Forhold ved Harte, og at han ogsaa fik disse Oplysninger tilstillet af Østman. Endvidere fremgaar det af Publikationer fra Tiden for Boringen, at Dr. Madsen inden denne havde offentliggjort sin nævnte Teori. Dr. Madsen, der efter Ravlins Ønske fastsatte Stedet for Boringerne, har utvivlsomt i hvert Fald af Hensyn til Ravlins Financiers gjort nærmere Rede for de sandsynlige Fund og deres Dybder. Ravlin har saaledes maattet gaa ud fra, at et Saltfund i 958 m Dybde vilde bære Sandsynlighedens Præg, og han har ikke været klar over den fulde Betydning af, at de Lag, som ved de geofysiske Maalinger var tolket som Saltlag, havde vist sig at være Flint- og Kalkstenslag.

6°. Om Grunden til, at Ravlin gav Ordre til Kærneboringen den 13. November 1936, forklarede han i 1947, at der var en stærk Saltsmag i Skyllemudderet, og at der viste sig lidt Olie paa Mudderets Overflade.

Hverken Saltsmagen eller »Oliesporene« kan imidlertid antages i sig selv at have været tilstrækkelig Anledning til Kærneboring, da det meget hyppigt skete, at Mudderet smagte salt, ligesom Ravlin flere Gange i sin Dagbog har noteret, at der var Oliespor, uden at dette har givet Anledning til Kærneboring. »Oliesporene«, der ifølge de tilsynsførende Geologer under hele Boringen kun har været af forsvindende Omfang, maa antages at hidrøre fra Maskineriet.

Ravlins Forklaring om Grunden til, at Kærneboringen fandt Sted netop den 13. November 1936, virker imidlertid endnu mere usandsynlig, naar den sammenholdes med hans under Afhøringen i 1948 afgivne Udtalelse om, at Grunden til, at han ikke havde kærneboreret Dagen efter den 29. Oktober 1936, hvor han angav at have fundet Saltkrystaller i Kærnen, var den, at disse Saltkrystaller ikke indicerede Tilstedeværelsen af mere Salt, end han til andre Tider havde fundet, og derfor ikke kunde motivere en saa kostbar Operation som en Kærneboring.

Som Motiv til Kærneboringen den 13. November 1936 anførte Ravlin da ogsaa i 1948, at han den 7. November 1936 havde boret i en meget haard Formation, der ikke gav nogen Borefliser, og som kunde være Salt, en Udtalelse, der imidlertid er uforstaaelig, naar henses til, at Salt netop er en meget blød Bjergart.

Ravlin forklarede endelig, at han den 11. November 1936 maatte bruge begge sine Reservebassiner med Mudder, og at han fandt det ønskeligt ved en Kærneboring at se nærmere paa Bjergarterne for at undersøge de Lag, der »slugte« Mudderet; muligvis drejede det sig om en Saltformation, der var blevet udvasket fra et tidligere gennemboret Lag. Ogsaa denne sidste Forklaring lyder ganske usandsynlig, da han ikke ved en Kærneboring kunde faa Kendskab til de tidligere gennemborede Lag, og da han den 12. November borede uden at tage Kærne.

7°. Ravlin har i 1947 forklaret, at der ikke fandtes Salt under nogen Form paa Borestedet. Dette er ikke blot i Strid med Østmans under alle Afhøringer fastholdte Udtalelser, men imødegaas ogsaa af de af Dr. Ødum, Professor Noe-Nygaard og Arbejderne Ejnar Olsen, Harald Riis og Hans Kraft afgivne Forklaringer.

Ved Afhøringen i 1948 ændrede Ravlin sin Forklaring til, at han fra Amerika havde medbragt tre smaa Cellofankuverter med pulverformet Salt af tre forskellige Typer. Derimod medbragte han ikke Natursalt, og andre Former for Salt havde han ikke været i Besiddelse af ved Harteboringen. Han havde ikke haft Kendskab til, at Østman, Geologerne eller andre ved Boringerne beskæftigede Personer havde opbevaret Salt under Boringerne, og han har ikke kunnet forklare, hvorfor han i 1947 med Bestemthed havde hævdet, at ingen, der havde med Boringen at gøre, saavidt han vidste, havde købt noget som helst Salt noget som helst Sted, naar det fremgaar af det af ham i 1948 fremlagte Brev fra Østman af 28. December 1946, at denne havde bekræftet, at han havde købt Salt, og Ravlin i 1948 indrømmede, at han huskede dette Brev under Afhøringen i 1947.

Ogsaa Ravlins ændrede Forklaring er paa dette Punkt i Modstrid med alle de i øvrigt afgivne Udtalelser.

8°. Ravlin har videre hævdet, at han ikke havde Kendskab til, at Østman udførte Vægtfyldeforsøg, hvortil der anvendtes Salt, og at han i øvrigt ikke interesserede sig for, hvilke Forsøg Østman udførte. Heroverfor kan peges paa, at Forsøg med Salt ifølge Dr. Ødums og Professor Noe-Nygaards Oplysninger til Udvalget er blevet udført i Ravlins Skur enten i 1936 eller 1937, og at Ravlin og Østman baade i og uden for Arbejdstiden ofte drøftede Forhold, der stod i Forbindelse med Boringen. Dr. Ødum har da ogsaa forklaret, at Ravlin ikke alene havde Kendskab til disse Saltforsøg, men ogsaa selv deltog i dem.

Saa fremt Stensaltets Tilstedeværelse paa Arbejdspladsen overhovedet har haft Vægtfyldeforsøg til Formaal, maa det siges, at disse er blevet udført paa meget amatøragtig Maade, idet Stensaltets Tildanning i Cylinderform er unødvendig for Formaalet. Det har ikke været muligt for Udvalget at faa nogen Forklaring paa Grunden til Tildannelsen. Det Spørgsmaal maa derfor melde sig, om den nøje Tilpasning til et Cylinderglas, hvorom Østman har forklaret, ikke snarere er sket, fordi dette havde samme indvendige Diameter som det indre Kærnerør. Dette Forhold maa tages i Betragtning ved Bedømmelsen af Spørgsmaalet om Østmans eventuelle Medvirken.

Det er ikke lykkedes ved Undersøgelserne at faa fuld Klarhed over, om der overhovedet har været udført Saltforsøg i 1936; det maa derimod antages, at der i 1937 har været udført Forsøg med Kogsalt for at bedømme Skyllemudderets Koagulering ved varierende Saltkoncentrationer. Saadanne Forsøg er nemlig omtalt i Østmans Notesbøger fra 1937, hvorimod hans Notesbøger fra 1936 overhovedet ikke nævner Forsøg med Salt. Det vilde have været ganske unaturligt at anvende Stensalt til Koaguleringsforsøg, og det er derfor nærliggende at antage, at Østmans Forklaring om, at Stensalt har været benyttet til Saltforsøg, er urigtig.

9°. Ravlin benægtede i 1947, at han havde hjembragt Prøver fra Heide. I 1948 har han imidlertid i Overensstemmelse med Østmans i samme Aar afgivne Forklaring indrømmet at have taget de under Punkt 2° nævnte Stykker Oliekridt med fra Heide til Harte.

10°. Ravlins Paastand om, at han ikke havde finansielle Bekymringer, men til Stadighed havde rigelige Pengemidler til Disposition, og at Formaalet med hans Rejse til U. S. A. umiddelbart efter Saltfundet ikke var at skaffe mere Kapital, stemmer ikke med Østmans og det øvrige Personales Forklaringer og heller ikke med den hos Østman fundne Brevveksling, hvor efter Ravlin mente, at han først efter Nyt aar 1937 vilde være i Stand til at fremskaffe den til Stiftelsen og Registreringen af DAPCo fornødne Kapital - altsaa den Kapital, med hvilken Boringerne skulde fortsættes. At Ravlin i hvert Fald kun kan have raadet over begrænsede Pengemidler, ses ogsaa deraf, at han, da DAPCo stiftedes i 1937, indgav Anmeldelse til Aktieselskabsregisteret om, at Aktiekapitalen var indbetalt kontant, uagtet dette ikke var Tilfældet.

Udvalget finder, at der maa tillægges de foran som Eksempler fremdragne Forhold en betydelig Vægt ved Bedømmelsen af Saltfundets Ægthed, ligesom man finder, at de tillige med de af Ravlin fremdragne Forhold (Punkterne Litra A-E) gør det naturligt at undersøge, hvilket Motiv Ravlin kan tænkes at have haft til at begaa et Bedrageri.

Efter Østmans Beregninger havde Ravlins egne Udgifter ved Boringerne andraget omkring 55.000 Dollars, og den Omstændighed, at Ravlin har anvendt saa stort et Beløb til Boringerne, taler for, at han har haft til Hensigt at søge Boringerne gennemført til Fund af en Raastofmængde, der muliggjorde Opnaaelse af en Koncession og helst tillige muliggjorde Indvinding; der synes heller ikke i øvrigt at foreligge noget, der tyder paa, at Ravlin fra først af har tilsigtet at begaa Bedrageri. Ravlin var inden sin Afrejse til Danmark meget omhyggelig med at faa fremskaffet saa sikker geologisk Viden om Danmarks Undergrund som muligt, og han har utvivlsomt regnet med, at D. G. U.'s Direktør, Dr. Victor Madsens Sagkundskab, i Forbindelse med de gunstige Resultater, der var opnaaet ved Boringer i Nordvesttyskland, bl. a. ved Heide, der kun ligger ca. 80 km Syd for Landegrænsen, borgede for, at han ved en Boring ved Kolding vilde have betydelige Muligheder for et værdifuldt Fund. Han har antageligt sammen med Dr. Madsen stolet paa, at Saltet vilde vise sig under Kridtet i 700 m Dybde. Paa Grund af et teknisk Uheld lykkedes det imidlertid ikke at bringe den første Boring ned igennem Kridtet, hvorfor Udgifterne til denne Boring maatte anses for spildt. Han har saaledes næppe haft det forudsatte Beløb til Raadighed til at gennemføre den anden Boring, og det var ogsaa af denne Grund en dyb Skuffelse for ham - ligesom for Dr. Madsen -, at det ventede Saltlag ikke viste sig umiddelbart under Kridtformationen.

Der har imidlertid sikkert ikke for Ravlin og i hvert Fald ikke for Dr. Madsen, hvis Forventninger om Saltfund var baseret paa tyske Eksperterklæringer, været Tvivl om, at Fund af nye Raastoffer vilde kunne gøres i større Dybder, men Ravlins Tab ved den første Boring har sikkert sat en økonomisk og teknisk Grænse for den anden Borings Fortsættelse i Dybet. Hertil kommer, at Borearbejdet i Henhold til Boretilladelsen kun maatte ligge stille i indtil 3 Maaneder, og Ravlin har derfor, selvom Boretilladelsen ikke vilde udløbe foreløbigt, været nødt til at søge den fornødne nye Kapital fremskaffet meget hurtigt. Dette har han imidlertid som Følge af, at Dr. Madsens Angivelser havde vist sig urigtige, næppe kunnet gøre uden at paavise i hvert Fald Spor af et værdifuldt Raastof, og det er naturligt at gaa ud fra, at denne Omstændighed kan have givet Ravlin Anledning til Overvejelser med Hensyn til kunstigt at fremskaffe Salt, som man jo regnede med at finde før eller senere. Ravlin kan saaledes have regnet med, at der alene vilde være Tale om en midlertidig »Foranstaltning« for at bringe Boringen over en Hindring, hvorved Arbejdet kunde fortsættes og de ventede Raastofforekomster paavises. Disse vilde kunne bringe betydeligt større økonomiske Fordele (d. v. s. ved Koncessionens Salg eller Raastoffernes Indvinding) end det lille Saltfund, der ikke i sig selv kunde danne Grundlag for Etablering af en Indvindingsvirksomhed. Han medtog da utvivlsomt ogsaa paa sin Rejse til U. S. A. i November 1936 saavel sin Prøvekuffert med Halvdelen af Saltkærnen som en af Dr. Victor Madsen den 14. November 1936 paa Engelsk udfærdiget Erklæring om Saltfundet, jfr. det ovenfor pag. 62 Pkt. 2°, 2. Stk. bemærkede, samt at Kuffertens Harteprøver alle stammede fra Efteraaret 1936.

Selvom Ravlin saaledes muligvis i første Række kan have tilstræbt alene at skaffe sig et Grundlag for en ny Bevilling fra sine Financiers, har han dog næppe kunnet paareg­ne denne, med mindre Saltfundet samtidig blev paaberaabt over for den danske Stat som givende Ret til en Koncession, og Ravlin kan derfor, uanset om et Bedrageri over for Staten maaske ikke oprindeligt har været tilsigtet, have følt sig tvunget til at begaa dette for at sikre sit Arbejdes Fortsættelse og dermed den ventede økonomiske Gevinst.

**d.** De mundtlige Forklaringer om Boringerne suppleres af Østmans Brevveksling og hans forskellige Optegnelser. Af Brevvekslingen kan navnlig fremhæves tre af Østmans Breve til Ravlin, nemlig af 28. April, 28. Juni og 28. December 1946. I Brevet af 28. April skriver Østman med Henblik paa Udvalgets Afhøring af ham »jeg troede, at Spillet var tabt«, og »du kan nok forstaa, hvordan jeg følte det«, ligesom han anførte, at et Telegram (som han selv havde afsendt i en Svogers Navn) »nær havde ødelagt det hele«. Telegrammet gik ud paa, at Ravlin skulde sætte sig i Forbindelse med Østman, og det var underskrevet »Jørgensen«. Ravlin nægtede at kende noget til det. I samme Brev gjorde Østman imidlertid Carstensen opmærksom paa, at der var visse Omstændigheder i Forbindelse med Hartesagen, som Ravlin burde gøres bekendt med.

Da Østman, der under Politiafhøringen i 1948 erkendte, at der med de citerede Ord sigtedes til et af Ravlin begaaet Falskneri, blev foreholdt Brevet af 28. April ved Afhøringen i Retten i 1948, tog han sin Erkendelse tilbage, og han indviklede sig i en Række Modsigelser i sit Forsøg paa at forklare, hvorfor han havde afsendt Telegrammet i sin Svogers og ikke i sit eget Navn. Vedrørende Bemærkningen om, »at Spillet var tabt«, gav han den usandsynlige Forklaring, at den ikke tog Sigte paa et begaaet Falskneri, men skulde forstaas som en Hentydning til den Uretfærdighed, der bl. a. fra de danske Myndigheders Side var blevet udvist i Hartesagen. Ravlin har i øvrigt forklaret Bemærkningen »the game was up« som en Hentydning til Østmans Spil med Tyskerne, en Forstaaelse, der efter Sammenhængen ikke giver nogen Mening.

Brevet af 28. Juni slutter med: »Hoping you can find the actual meaning with my letters.« I Brevet af 28. December forberedte Østman Ravlin paa, at denne vilde blive afhørt, og gav ham en engelsk Oversættelse af en skriftlig Erklæring, han havde afgivet over for Politiet i Forbindelse med Afhøringerne i Hartesagen.

De citerede Brudstykker af Brevene den 28. April og 28. Juni 1946 synes i den givne Sammenhæng ikke at have nogen Mening, med mindre der sigtes til et kriminelt Forhold i Forbindelse med Saltfundet, hvorved bemærkes, at der i Forholdet til Ravlin ingensomhelst Grund er til at formode, at Østman har afveget fra Sandheden, f. Eks. som Følge af Pression eller Løfter om Fordele. Hans Udtalelser i de to førstnævnte Breve er i stærk Modstrid med de Forklaringer, han paa samme Tid afgav over for Politiet, og hele Brevvekslingen bærer efter Udvalgets Opfattelse Præg af at være foregaaet mellem to mistænkte, der søger at undgaa, at deres Bedrageri bliver opdaget.

Af Østmans Optegnelser kan fremhæves hans Dagbogsnotat for den 13. November 1936, hvor der staar anført: »Tog en Saltkærne op paa 7",« og hvortil der med anden Farve Blyant er tilføjet: »som F. F. havde puttet i.« Denne Tilføjelse har han imidlertid atter søgt at viske ud, hvilket maaske skyldes, at han har ønsket at fjerne ethvert Spor, der kunde bestyrke Formodningen om, at der er begaaet et Falskneri.

Endvidere kan nævnes, at Østman i det Boreprofil, der er fundet blandt hans Papirer, ikke har bemærket, at der var fundet Salt i 958 m Dybde. Saafremt Saltfundet havde været ægte, vilde det være usandsynligt, at Østman ikke skulde have gjort en Bemærkning herom, ikke mindst i Betragtning af, at det var første Gang, at der ved en Boring her i Landet blev fremdraget Salt, og at hans Beskrivelse af Boreprofilet vel er kortfattet, men dog angiver de karakteristiske Fund i de respektive Dybder.

e. Efter *de geologiske Forhold*, der raader ved Harte, vil en Saltforekomst i 958 m Dybde være fremmed for sine Omgivelser, og den eneste mulige geologiske Forklaring paa Salts Tilstedeværelse under de givne Omstændigheder er, at Saltkærnen er en Del af en Saltslire, der fra en Salthorst i Dybet er presset op gennem en Revne i de overlejrende Lag. Gravimetriske Maalinger efter Harteboringernes Afslutning tyder imidlertid ikke paa, at der findes en Salthorst i Borestædets nærmere Omgivelser, og der findes ej heller i Kærnematerialet noget, der indicerer, at den for Saltets Indpresning nødvendige Revne skulde have kunnet dannes, ligesom Saltkærnen ikke bærer Spor af den »Fluidalstruktur«, som vilde være en naturlig Følge af Indpresningen. Den bærer heller ikke Spor af den »Skifrighed«, som er saa almindelig for Kærner af Stensalt. I øvrigt skulde man efter den samlede Borekærnes heterogene Sammensætning have ventet, at Saltet som den blødeste Del af Kærnen vilde være brudt i Stykker under Borets Rotation. Hertil kommer, at Saltkærnen frembyder saa stor Lighed med Stensalt fra det tyske »Werk Asse«, hvorfra det af Østman i Odense købte Salt sandsynligvis stammer, at den kan være fremstillet af Stensalt fra dette Saltværk, og Udvalgets Geologer anser det for muligt ved Undersøgelse af endnu et Antal Saltprøver fra dette Saltværk at finde Salt, som hverken i sin Struktur eller mineralogiske Sammensætning kan skelnes fra Ravlins Saltkærne.

Disse Forhold maa man tillægge afgørende Betydning ved Bedømmelsen af Saltfundets Ægthed.

-

Ministeriet har i 1943 overvejet ved Udførelse af en eller nogle faa Kontrolboringer og eventuelt tillige Gravning af en Skakt ved Harte at skaffe Klarhed over, om Saltfundet er et Falsum, og Udvalget har i 1946 genoptaget disse Overvejelser. Det ved Udvalgets Arbejde senere fremkomne Materiale fremtræder imidlertid med en saadan Vægt, at Udvalget ikke har fundet nogen Anledning til i nærværende Beretning at give en nærmere Redegørelse for disse Foranstaltninger, end sige stille noget Forslag om deres Foretagelse. Der kunde i øvrigt alene blive Tale om Kontrolboringer, idet det allerede derved utvivlsomt vilde være muligt med Sikkerhed at udtale, om der i Lagene forekommer Forstyrrelser af en saadan Karakter, at Dannelse af en Saltslire har kunnet finde Sted, og derigennem afgøre, om Saltfundet er et Falsum.