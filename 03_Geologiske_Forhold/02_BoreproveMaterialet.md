## 2. Boreprøvematerialet.

Kendskabet til Lagserien ved Harte bygger paa de under Borearbejdet tilvejebragte Prøver af Jordlagene. Disse Prøver foreligger dels i Form af Skylleprøver taget kontinuerligt under hele Arbejdets Gang, dels som Kærneprøver, der er taget med visse Mellemrum, saaledes som det fremgaar af Profiltegningen. Saltet konstateredes i en Kærneprøve, og Kærneprøverne er i det hele taget af særlig Værdi for Bedømmelse af Lagenes Rækkefølge, strukturelle Forhold og øvrige Beskaffenhed.

I vedlagte Skema[^1] er givet en Oversigt over alle Kærneprøver fra 906 m og nedefter baseret paa den af D.G.U. foretagne Gennemgang og paa den af D.A.P. Co.'s Chefgeolog C. A. Baird og Dr. phil. S. A. Andersen udarbejdede Beskrivelse[^2]. Der er i Skemaet gjort Rede for Kærneboringens Dato, den kærneborrede Stræknings Længde og den opnaaede Kærnes Længde (recovery), endvidere for Omfanget af det, der nu foreligger opbevaret fra den omhandlede Kærne samt for, hvor meget af Kærnen, der savnes, og endelig gives en kort Beskrivelse af Kærnen. Med Hensyn til Omfanget af det Prøvemateriale, som har været tilgængeligt for Udvalget, bemærkes, at Ravlin kun havde Pligt til at udlevere Dele af Prøverne til D.G.U. En Del af Ravlins Kærnemateriale blev i sin Tid overleveret til D.A.P. Co. og er derfra senere kommet i D.G.U.'s Besiddelse, og endelig fandtes nogle Stykker af Kærnerne fra 1936 i den Prøvesamling, Ravlin i Oktober 1947 fremlagde under Forhøret i Washington[^3]. Den af Baird og Andersen i 1939 udarbejdede Beskrivelse af Kærnerne omfatter Materiale fra 1936 og 1937, som det dengang forelaa her i Landet, og omfatter saaledes ikke Ravlins Prøvesamling, som først kom frem i 1947. Alle de Prøver, der i Bairds Beskrivelse er mærket »Dr. Ødums office« eller »D.G.U. Lab.«, er til Stede og har kunnet identificeres, medens Størsteparten af de Prøver, der paa det Tidspunkt var mærket »Samples at Harte camp«, og som tilhørte D.A.P. Co., ikke kan findes nu. De nu foreliggende Prøver er tilstrækkelige til i grove Træk at give Oplysning om de gennem borede Lags Art og Alder.

Iblandt Prøverne fra Ravlins, i Forhøret i Washington medbragte Kuffert, findes tre, der er saa afvigende fra det, man ellers kender fra Harteboringen, at de nedenfor (pag. 54) vil blive gjort til Genstand for særlig Omtale.

[^1]: Skema over Kærneprøver m. m. fra Boringen "Paaby II" (Bilagsskema)
[^2]: Danish American Prospecting Company's Beskrivelse af Kærneprøver fra Boringen Paaby II. (Bilag 71)
[^3]: Statsministeriets Skrivelse af 25. Januar 1935 til F. F. Ravlin, Miami, Florida, U.S.A. (Bilag 4)