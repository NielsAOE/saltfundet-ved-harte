## 6. Ravlins Kuffert.

Som et yderligere Moment i Sagen foreligger som nævnt en Samling Prøver, der er fremlagt af Ravlin under Forhøret i Washington 1947 som hidrørende fra Harte.

Denne Prøvesamling er gjort til Genstand for indgaaende Undersøgelse saavel af Udvalgets Geologer som af den engelske Geolog, Professor Hollingworth, der er kommet til ganske samme Resultat som de danske Geologer[^1].

*Prøve 19*, der er mærket med Dybden 2937'—3001' (svarende til 895,2—914,7 m), bestaar for den overvejende Dels Vedkommende af rødt Saltler med ret store Saltkrystaller og øvrigt af en rød Mergelkalksten. Ravlin har under Afhøringen i 1947 villet give Indtryk af, at Saltleret med Saltkrystallerne i denne Prøve hører til Kærneprøven mellem 906 og 909 m. D.G.U.'s og D.A.P. Co.'s Prøver fra dette Interval viser imidlertid overensstemmende rød Mergelkalksten for denne Kærne og ikke Antydning af Saltler.

I *Prøve 18*, der er mærket med Dybden 2934'—2937' (svarende til 894,3—895,2 m), findes ogsaa et Stykke Saltler med Saltkrystaller, men Hovedparten af Prøven bestaar af rød Mergelkalksten.

*Prøve 21* bestaar af olie-imprægneret Skrivekridt. Dr. phil. Johs. Troelsens Undersøgelse[^2] af Kridtets Indhold af Slimdyrskaller viser, at Skrivekridtet tilhører Mucronata-Zonen, d.v.s. den øvre Del af Skrivekridtet (Senon). Der findes ingen Dybdeangivelse paa Prøven, der saaledes alene er placeret i Lagserien gennem sin Plads i Prøvesamlingen. Hverken i D.G.U.'s eller D.A.P. Co.'s Prøver findes olie-imprægneret Skrivekridt og *Prøve Nr. 21* er ikke en Skylleprøve, saaledes som det ellers er Tilfældet med alle Skrivekridtprøver fra begge Harteboringer.

*Ad Prøve 18 og 19 (Saltler).*

En Bjergart af denne Karakter har hidtil ikke været kendt fra Harte, idet den ikke findes i de her i Landet værende Samlinger af Boreprøver.

Efter de foretagne Undersøgelser maa det hævdes, at Ravlins første Foregivende af, at Saltleret hidrører fra Kærneprøven 906—909 m, er urigtig.

Det maa endvidere anses for yderst usandsynligt, at et Lag som det paagældende kan forekomme nogets steds i den i Dybden 891—913 m gennemborede røde Serie, der som Følge af sit Indhold af Rester af Saltvandsdyr maa være afsat i et aabent Hav, medens Saltleret maa være afsat i et Inddampningsomraade, hvor Saltvandsdyr ikke har haft Mulighed for at kunne leve. Et yderligere Moment i Disfavør af Ravlins Foregivende er det, at denne Serie efter sit Forsteningsindhold tilhører den Etage af Kridtformationen, der kaldes Albien. Det vides, at det i Albien-Tiden intet Steds i Europa er kommet til Saltudskillelser, idet samtlige kendte Aflejringer er uden Lag af Stensalt eller Saltler med Saltkrystaller. Der kan ikke være noget i Vejen for, at denne Prøve kommer fra Heide, hvor Saltler forekommer sammen med Stensalt fra Permtiden.

Ravlin har da heller ikke under Afhøringen i 1948 fuldtud turdet fastholde sin Paastand om, at Prøverne hidrører fra Harte, jfr. nærmere ovenfor pag. 43.

*Ad Prøve 21. (Oliekridt).*

Der gælder her det samme som for Prøve 19, at en Bjergart af denne Karakter hidtil ikke har været kendt fra Harte, idet den ikke findes i de her i Landet værende officielle Samlinger af Boreprøver.

Den Plads, som gennem Prøvens Nummer er anvist den i Ravlins Serie af Prøver, kan under ingen Omstændigheder være den naturlige, idet den herefter skulde være taget *under* den røde Serie (Albien); Oliekridtets Indhold af Slimdyrskaller (Foraminiferer) viser, at dets Plads i Lagserien maa være i Toppen af Skrivekridtserien i Harteboringen (Senon), altsaa flere Hundrede Meter højere end den røde Serie.

Med denne Prøve identiske Bjergarter kendes fra Heide, og der er geologisk set intet til Hinder for, at denne Prøve kan stamme fra Heide.

Det kan yderligere understreges, at Ravlins Prøve 21 efter hele sin Habitus maa være enten et Stykke af en Kærneprøve eller snarere et Stykke udhugget af en fast Bjergart. Da Kærneboring ikke er foretaget i nogen af Harteboringerne inden for Skrivekridtserien, og da Skrivekridt ikke er frit tilgængeligt ved Harte, kan det med absolut Sikkerhed siges, at Prøve 21 ikke kan stamme fra Harte.

I Fald Prøven hidrører fra Europa, maa den efter al Sandsynlighed hidrøre fra Heide, da der saa vidt vides, ikke findes olieimprægneret Skrivekridt tilgængeligt andre Steder inden for det europæiske Skrivekridtomraade.

Ravlin har da ogsaa ved Afhøringen i 1948 erkendt, at Oliekridtet stammer fra Heide, jfr. ovenfor pag. 43.

[^1]: (Bilag 75-81)
[^2]: (Bilag 77)