## 5. Saltkærnen.

*A. Form, Struktur og mineralogisk Sammensætning*

I Oversigten over Kærneprøverne[^1] er der givet en Beskrivelse af den Lagserie, hvori Saltlaget skulde forekomme (Kærnen fra 956,40—958,75 m). I Tilknytning hertil meddeles følgende Redegørelse for Saltkærnens Beskaffenhed.

Formen: Kærnen, hvoraf kun ca. Halvdelen (efter et Længdesnit) er bevaret, er ikke regelmæssigt cylindrisk, men Overfladen er uregelmæssigt buklet og bærer tydelige Spor af Opløsning. Politilaboratoriet har paa den krumme Overflade konstateret nogle svage, parallelt forløbende Furer, der maa være afsat af et eller andet Redskab, og som kan være Rester af Spor efter Værktøj, der er brugt til Tildannelse af Kernen, men som dog ogsaa kan være fremkommet paa mere tilfældig Maade[^2].

Strukturen: Kærnen er enskornet, grovkrystallinsk. Kornene er farveløse, og Kornstørrelsen ligger mellem 0,5 og 1 cm. Under Mikroskopet ses visse Partier af Saltet at være ganske rent, medens andre er noget slørede paa Grund af Tilstedeværelsen af luft- og væskefyldte Blærer. Saltkærnen gennem sættes af et Par stejltstående Brudflader.

Mineralogiske Sammensætning: Saltkærnen bestaar af de nævnte store Krystaller af Stensalt og indeholder desuden enkelte smaa Karbonatkorn samt talrige, oftest tvillingdannede Smaakrystaller af Polyhalit, der tidligere (D.G.U. II Række, Nr. 71, pag. 20) er blevet forvekslet med Mineralet Gips.

*B. Saltkærnens egne Vidnesbyrd m. m.*

a) Det synes uforklarligt, at en sammenhængende Saltkærne har kunnet bores op, idet Saltets Konsistens er saa vidt forskellig fra den over- og underliggende Bjergart. Borekærner af en saa heterogen Sammensætning som Kærnen fra den 13. November vil almindeligvis brydes i Stykker under Borets Rotation, hvorved de enkelte Brudstykker ved gensidig Friktion vil blive slidt, hvilket særligt vil gaa ud over de blødeste Dele som f. Eks. Saltet.

b) Saltkærnen bærer ikke i ringeste Grad Præg af den Indpresning, som maa være den naturlige Forudsætning for et Saltlags Optræden i Lagserien. D.A.P. Co.'s Chefgeolog for Krigen, C. A. Baird, der i 1939 har undersøgt Saltkærnen[^3], finder da heller intet Spor af den »Fluidalstruktur«, som vilde være en naturlig Følge af Indpresningen. Saltet røber saaledes ikke paa nogen Maade, at det er en Del af en indpresset Slire. Derimod vil en Saltkærne som den foreliggende kunne tildannes af et Stykke Stensalt, som stammer fra en Salthorst, f. Eks. fra en Stensaltforekomst af den Type, som udnyttes i Saltværkerne i Nordvesttyskland, hvorfra det danske Marked i 1936 forsynedes.

Det kan i denne Forbindelse yderligere bemærkes, at der i Saltkærnen fra Harte ikke kan iagttages mindste Spor af den for Borekærner af Stensalt saa almindelige »Skifrighed« vinkelret paa Kærnens Længdeakse.

c) Dr. phil. S. A. Andersen har i Pressen som Bevis mod Saltfundets Ægthed anført, at Saltkærnen efter Litteraturen skulde indeholde Smaakrystaller af Gips, et Mineral, der efter Dr. Andersens Opfattelse ikke skulde kunne eksistere i en Dybde af 958 m. Som allerede anført drejer det sig ikke om Krystaller af Gips, men om Mineralet Polyhalit. Øvrigt er Gips konstateret i en Dybde af mere end 1000 m i Harteboringen.

d) Ravlin oplyser, at der flere Gange under Borearbejdet er blevet bemærket, at »Boret faldt«, og han har i den Forbindelse gjort gældende, at det var et Saltlag, man borede i. Saaledes »faldt Boret« baade den 13. November 1936, og da man i 1937 netop befandt sig i samme Niveau som det, hvori man den 13. November 1936 angav at have fundet Saltlaget. Der blev ikke tilvejebragt ringeste Spor af et Saltlag fra denne Dybde i 1937, og Udvalget kan ikke i dette Forhold — Boret, der »falder« — se noget som helst Bevis for, at der optræder Saltlag i Lagserien, da en hurtig Nedsynken af Boret f. Eks. kan skyldes, at man borer i bløde Lerlags eller i det omhandlede Tilfælde, hvor Borehullet maaske har forgrenet sig i ca. 950 m Dybde, den Omstændighed, at man har ramt Borehullet fra 1936.

e) Som tidligere anført har man ikke i Harteboringen paa noget Tidspunkt tilført Skyllemudderet Salt, og eventuelle Lag af Stensalt, som man kunde støde paa under Borearbejdet, vilde derfor staa i Fare for at blive opløst. Tyske Geologer har endda i 1943 hævdet, at det med den anvendte Boremetode vilde være umuligt at faa en Saltkærne op uden saltmættet Skyllemudder. Udvalget har derfor undersøgt dette Spørgsmaal, idet man til Grund for Undersøgelsen har lagt Østmans Paastand om, at Skyllemudderet indeholdt op til 8—9 pCt. Salt, undertiden mere, stammede fra Grundvandet, hvilken Paastands Rigtighed dog ikke har kunnet efterprøves. Selv med en saa ringe Saltkoncentration som 8—9 pCt. maa det antages at kunne lade sig gøre at faa Saltstykker op i Kærnetageren, idet Borehastigheden i Salt kan blive meget betydelig, ca. 30 m pr. Time. Et Saltlag paa 17 cm's Tykkelse vil saaledes kunne gennembøres af Kærnetageren paa ca. 20 Sekunder. I dette korte Tidsrum vil kun meget lidt Salt have naaet at gaa i Opløsning, naar Skyllemudderet indeholder 8—9 pCt. Salt.

D.G.U. har kun konstateret en Saltkoncentration paa 0,58 pCt. Kogsalt i Skyllemudderet (med Prøvetagning af Skyllemudderet ved Boring i 1045 m Dybde), medens Ravlin under Afhøringen i Washington nævner Tallet 4 pCt[^4]. Selv med disse meget ringe Saltkoncentrationer vil Saltstykker formentlig kunne optages, naar den betydelige Borehastighed tages i Betragtning, men det maa forundre, at Saltkærnen ikke er blevet opløst i højere Grad end sket.

f) Udvalget har ladet foretage en sammenlignende Undersøgelse af 1) Saltkærnen, 2) Stensalt indkøbt i 1943 i P. A. Kruuses Materialhandel i Odense, hvor Østman i 1936 købte nogle Stykker Stensalt til Brug i Harte, og 3) Saltprøver fra Saltværket »Asse« i Hannover, indsamlet paa Udvalgets Foranledning af Dr. Gry i Sommeren 1947. Som nævnt ovenfor (pag. 39) stammede det af Østman i 1936 og af Ministeriet i 1943 indkøbte Salt sandsynligvis fra Werk Asse. Der er konstateret saa stor Overensstemmelse mellem Saltprøverne, at det maa anses for gørligt af en Blok Stensalt fra Asse at fremstille en Kærne, der i alt væsentligt vil være overensstemmende med Ravlins Kærne fra Harte[^5].

g) Ifølge Ravlins Dagbog viste der sig flere Gange under Boringer Olie paa Skyllemudderets Overflade. Disse »Oliespor« var dog efter de tilsynsførende Geologers Forklaring kun af forsvindende Omfang, og Olien maa antages at hidrøre fra Maskineriet.

[^1]: (Bilagsskema)
[^2]: (Bilag 6)
[^3]: (Bilag 71)
[^4]: (Bilag 55)
[^5]: (Bilag 80)
