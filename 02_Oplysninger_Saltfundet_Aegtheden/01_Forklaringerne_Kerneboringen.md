## 1. Forklaringerne om Kærneboringen den 13. November 1936.

Om Kærneboringen denne Dag har *Østman* i 1943 til Politiet forklaret[^1], at han som sædvanligt indfandt sig ved Borestedet Kl. 8 om Morgenen. Paa dette Tidspunkt var Boremesteren og de til Boringens Udførelse nødvendige 4 Arbejdere til Stede, medens Ravlin og den tilsynsførende Geolog, nuværende Professor Noe-Nygaard, endnu ikke var ankommet.

Borerørene stod adskilt i Taarnet parat til Nedsænkning. Det indre Kærnerør laa adskilt inde i Ravlins Skur, medens det ydre Kærnerør laa udenfor.

Ravlin ankom kort efter Østman og gav straks Ordre til, at der skulde kærnebore. Østman gik først hen til Boremesteren i Boretaarnet og gik derpaa faa Minutter efter ind i Ravlins Skur, hvor Ravlin befandt sig alene, idet han var i Færd med at tilpasse et aflangt Stykke Stensalt mellem Fræserne paa Kærnetagerens Skærehoved. Ravlin pressede Saltet et Stykke ind i Skærehovedet, hvorpaa Østman sagde noget i Retning af: »Den gaar vist ikke Ravlin.« Ravlin, der var meget flegmatisk, svarede imidlertid ikke, men fortsatte med sit Arbejde. Østman gik udenfor et Øjeblik, og da han kom tilbage, var Ravlin ved at klistre lidt Ler ind i den øverste Del af selve det indre Kærnerør. Leret var graaligt og af samme Udseende som det Ler, der anvendtes ved Skylningen.

Østman følte sig straks overbevist om, at Ravlin havde anbragt Saltstykket i Kærnerøret i den Hensigt, at det skulde se ud, som om Saltet var blevet fundet nede i Jorden. Han sagde imidlertid ikke mere om Sagen til Ravlin, ligesom han ikke omtalte sine Iagttagelser til nogen af de tilstedeværende paa Arbejdspladsen.

Østman var sikker paa, at det omhandlede Saltstykke var tildaannet af et af de Stykker Stensalt, som han kort Tid i Forvejen havde købt i P. A. Kruuses Materialhandel i Odense til Brug ved nogle Vægtfyldeforsøg, som Ravlin og han udførte. Østman gav sig derfor til overfladisk at lede efter dette Saltstykke. Han fandt imidlertid hverken dette Saltstykke eller de 2—3 andre Stykker, som han havde købt i den nævnte Forretning.

Kærneborret blev herefter samlet. Østman mente at kunne huske, at Ravlin selv havde sat Ventilen paa det øverste Led af det indvendige Kærnerør, hvorved det blev umuligt at se gennem Røret. Østman kunde derimod ikke huske, hvem der havde samlet Resten af det indre Kærnerør; han kunde ikke engang huske, om han selv havde været med til det.

Den tilsynsførende Geolog (nuværende Professor Noe-Nygaard) var endnu ikke kommet, da Kærneborret blev samlet, men kom som sædvanlig til Stede om Formiddagen ved selve Boringens Begyndelse.

Østman kunde ikke huske noget nærmere om Forløbet af selve Boringen den 13. November 1936.

Optrækningen af Borestammen begyndte mellem Kl. 14 og 15, og det var ved at blive mørkt, da Kærneborret kom op. Kærneborret blev under Østmans Tilsyn adskilt paa sædvanlig Maade og det indre Kærnerør bragt hen til Skuret. Ogsaa Udtagningen af Kærnen foregik ligesom sædvanlig. Afvaskningen foregik imidlertid mod Sædvane inde i Skuret.

*Noe-Nygaard* bar de første Stykker af Kærnen ind i Skuret, hvor Dr. Madsen foretog Afvaskningen af Kærnen, og hvor ogsaa Ravlin befandt sig. En af Arbejderne bar et eller flere Stykker ind. Østman bar selv de sidste Stykker af Kærnen ind i Skuret, hvor han overvarede Afvaskningen af den sidste Del af Kærnen.

Da alle Kærnestykkerne var bragt ind i Skuret, og næsten hele Kærnen var afvasket, udbrød Dr. Madsen: »Der har vi ligegodt Saltet.«

Den paagældende Aften blev der ikke foretaget nogen egentlig Undersøgelse af Borekærnen.

Ravlin sagde nogen Tid senere til Østman: »Forget all about it,« og Østman mente, at denne Udtalelse maatte referere til Begivenhederne omkring Saltfundet.

Østman havde forinden Politiafhøringen sammen med Landsrets sagfører H. Lannung haft et Møde med daværende Minister Gunnar Larsen, over for hvem han havde afgivet en Forklaring[^2], der i Hovedsagen var overensstemmende med hans senere Udtalelser til Politirapporten. Dog udtalte han over for Ministeren, at Ravlin havde anbragt Saltet i Kærneborret om Aftenen den 12. November og ikke om Morgenen den 13. November som forklaret til Politiet. Boret blev ifølge Østmans Forklaring til Gunnar Larsen liggende med Saltklumpen i til næste Morgen, hvor det blev sænket ned i Borehullet.

*Landsrets sagfører Hermod Lannung* oplyste over for Ministeren[^3], at Østmans Forklaring til denne stemte nøje overens med, hvad Østman havde fortalt ham omtrent to Aar tidligere.

Landsrets sagfører Lannung havde ønsket, at der blev givet Østman frit Lejde for det Tilfælde, at han skulde være medskyldig. Der blev dog ikke givet Østman noget bindende Løfte om Straffrihed, men Justitsministeren udtalte, at man vilde stille sig velvilligt over for Østman og paa Forhaand være indstillet paa ikke at rejse Tiltale imod ham.

Landsrets sagfører Lannung og Østman erklærede sig tilfreds med denne Udtalelse.

*Direktør Th. Juncker*, der havde arrangeret Mødet mellem Østman og Gunnar Larsen, havde over for Gunnar Larsen udtalt[^4], at han ved Samtaler med Østman havde faaet den Opfattelse, at det var Østman, der efter Ravlins Ordre havde udført Falskneriet.

*Boremester Remahl* har over for Politiet med Bestemthed erklæret[^5], at Ravlin og Østman om Aftenen den 12. November 1936, da Arbejderne enten var gaaet eller i hvert Fald var ved at gaa, begyndte at samle Kærneborret. Remahl, der ellers havde med dette Arbejde at gøre, tilbød sin Assistance, men denne blev afslaaet, uagtet Remahl i sin Stilling som overordnet ikke modtog Overarbejdsbetaling. Han hævdede ligeledes bestemt, at Kærneborret laa samlet om Morgenen den 13. November, da han ankom til Borestedet.

*Tømrer Harald Riis* har med stor Sikkerhed hævdet, *at* Kærneborret i Modsætning til Sædvane ikke var blevet samlet straks efter den forudgaaende Kærneboring, og *at* han, der ellers altid var med til at samle Kærneborret, udtrykkeligt af Ravlin eller Østman havde faaet Besked paa ikke at gøre det ved denne Lejlighed. Han hævdede ligeledes med Sikkerhed, at Kærneborret laa samlet ved Boretaarnet om Morgenen den 13. November, da han og de øvrige Arbejdere ankom.

*Østman* har saavel før som efter Krigens Afslutning bestridt Rigtigheden af Remahls og Riis's Forklaring.

De øvrige Arbejdere har ikke kunnet forklare noget om dette Punkt.

Vedrørende Udtagningen og Afvaskningen af Kærnen den paagældende Dag har *Therkel Knudsen* og *Ejnar Olsen* forklaret, at Udskydningen af Kærnen foregik uden for Ravlins Skur, og at Kærnestykkerne i en Trærende blev baaret ind i Skuret, hvor Afvaskningen fandt Sted.

*Harald Riis, Kraft, og Nattevagten Johs. Knudsen* mente derimod, at det indre Kærnerør blev adskilt uden for Skuret, hvorefter de enkelte Stykker af Boret blev baaret ind i Skuret, hvor Kærnen blev skudt ud.

Alle Arbejderne har overensstemmende forklaret, at de mod Sædvane ikke har overværet Afvaskningen, idet de, saa snart Kærnen var baaret ind i Skuret, havde faaet Besked paa, at de godt kunde gaa hjem. Olsen var gaaet ind i Skuret for at se, om der var noget interessant i Kærnen, men var straks blevet vist ud af Ravlin. Johs. Knudsen havde — vistnok af Østman — faaet Besked om, at ingen maatte komme ind i Skuret.

*Therkel Knudsen og Ejnar Olsen* har forklaret, at Arbejderne først flere Dage senere havde faaet Underretning om Saltfundet.

*Harald Riis* mente dog, at han allerede om Aftenen den 13. November havde faaet at vide, at der var fundet Salt.

*Dr. Victor Madsen* har oplyst[^6], at saavel Udskydningen af Kærnen som Afvaskningen foregik i Ravlins Skur.

Nuværende *Professor, Dr. phil. Arne Noe-Nygaard*, der som ovenfor nævnt var til Stede som tilsynsførende Geolog i Perioden 4.—14. November 1936, har i 1943 over for Politiet forklaret, at han et Par Dage i Forvejen havde faaet at vide, at der vilde blive kærneboret den 13. November 1936. Han indfandt sig formentlig mellem Kl. 8 og 9 om Morgenen paa Borestedet paagældende Dag. I Løbet af Eftermiddagen var han en eller flere Gange oppe i Boretaarnet, og Boremesteren gjorde paa et eller andet Tidspunkt en Bemærkning om, at Boret »faldt«.

Professor Noe-Nygaard forklarede oprindeligt i Overensstemmelse med Dr. Victor Madsen, at Udskydningen af Kærnen foregik inde i Ravlins Skur, men ændrede det senere til, at selve Udskydningen foregik uden for Skuret i Loftlampens Lys gennem Døråbningen.

Professor Noe-Nygaard mente, at det enten var ham selv, der tog imod Kærnestykkerne, efterhaanden som de kom ud, og gav dem videre til Ravlin, der vaskede dem af, eller at det var Ravlin, der tog imod Stykkerne og gav dem videre til Noe-Nygaard, der i saa Fald foretog Afvaskningen. Kærnen var betydeligt kortere end ventet.

Saltkærnen, der var gennemsaaf af stejlstaaende Sprækker, kom ud som et Stykke for sig, og der var anden Kærne paa begge Sider af Saltet. Lagene over og under Saltet havde en vis Hældning, som man ikke havde iagttaget Mage til i de tidligere gennemborede Lag. Kærnestykkerne blev — i hvert Fald i første Omgang — lagt nøjagtigt i den Orden, hvori de kom ud af Kærnerøret. Kærnestykkerne blev herefter med Undtagelse af Saltkærnen bragt over i Geologernes Skur.

Efter Krigens Afslutning anmodede Udvalget, der som foran nævnt var blevet nedsat i Januar 1946, Østman om at komme til Stede for at uddybe sin Forklaring. Over for Udvalget erklærede *Østman*[^7], at han ikke kunde vedstaa sin over for Politiet afgivne Forklaring. Han hævdede først, at han aldrig havde set Politirapporten og følgelig heller ikke havde underskrevet den.

Det blev imidlertid dokumenteret, at dette ikke var rigtigt, og Østman maatte herefter erkende, at han over for Politiet havde udtalt sig som foran anført. Han vilde imidlertid nu hævde, at hans tidligere Forklaring ikke var rigtig, idet han af Direktør Th. Juncker og Gunnar Larsen var blevet tvunget til at udtale sig som sket. Østman havde følt sig truet, lige siden han i 1941 paa Foranledning af Direktør Juncker og ved Gestapos Foranstaltning var blevet ført til Berlin, hvor han havde talt med Lederen af den tyske Olieefterforskning, Professor Bentz. Østman gav ikke Udvalget nogen Forklaring paa, hvorfor han ikke straks efter Krigens Slutning havde korrigeret sin Forklaring over for Ministeriet eller Politiet, men han oplyste, at han den 4. Juli 1945 havde afgivet en Redegørelse til D.A.P. Co.'s Hovedkontor i U.S.A.[^8].

I sin ovennævnte Redegørelse til D.A.P. Co., af hvilken Redegørelse Udvalget havde faaet en Genpart, hævdede Østman, at daværende Minister Gunnar Larsen og Direktør Th. Juncker under Besættelsen havde forsøgt at faa D.A.P. Co.'s Eneretsbevilling omstødt for selv at faa Koncession.

Allerede under sin første Samtale med Juncker, hvem han tilfældigt havde truffet i 1940, blev Østman klar over, at Juncker i lang Tid havde modarbejdet og udspioneret Ravlin og i øvrigt havde været aktiv Modstander af Undergrundsloven og af Statsminister Staunings Forvaltning af denne. Juncker havde til Hensigt selv at faa Kontrol over Koncessionen og ønskede at faa Østman til at hjælpe sig hermed.

Da Østman forstod, at Juncker ogsaa uden hans Hjælp vilde forfølge sit Maal, gik han paa Skrømt ind paa Junckers Planer dels for at kunne følge Sagen paa nært Hold, dels for at kunne sabotere dem, naar det var nødvendigt.

Østman oplyste videre, at han et Par Gange forsøgte at underrette Mr. Temp (fra Firmaet Alfred Olsen & Co., det nuværende Danish American Gulf Oil Company) om Junckers Planer, men da Østman allerede dengang blev skygget og senere fik Besøg af Gestapo, turde han ikke sige ret meget, ligesom han for sin egen Sikkerheds Skyld maatte foregive en vis Utilfredshed med sit Arbejde hos D.A.P. Co.

I Efteraaret 1940 oprettede Juncker efter Aftale med Gunnar Larsen »Vendsyssel Naturgas Kompagni«, der ifølge Østmans Udsagn dels skulde bore efter Naturgas, dels søge at bevise, at Gassen omkring Strandby var en Oliegas for derigennem at afsvække Grundlaget for D.A.P. Co.'s Koncession, saaledes at denne kunde overføres til Gunnar Larsens Selskaber. Østman gik ind paa at være teknisk Raadgiver mod at faa en vis Indflydelse paa Ledelsen af Selskabet. Daglig Leder blev Fiskeksportør Rasmus Clausen. Det lykkedes Østman at begrænse Selskabets Virksomhed til ret smaa Omraader og til ringe Boredybder.

Kort Tid efter Oprettelsen af »Vendsyssel Naturgas Kompagni« dannede Juncker et nyt Selskab ved Navn »Produktionsaktieselskabet Undergrunden«, hvilket Selskab havde til Formaal at angribe D.A.P. Co.'s Koncession. I Løbet af Efteraaret 1940 førte Juncker ifølge Østmans Redegørelse meget indgaaende Forhandlinger med Statsministeriet, D.A.P. Co.'s herværende Sagfører, Højesteretssagfører Gamborg, Direktøren for Geodætisk Institut, Professor, Dr. phil. N. E. Norlund og flere andre. Statsministeriet gav, ifølge Østman, Juncker Tilsagn om Støtte til at faa Koncessionen overdraget til en dansk Virksomhed og meddelte endvidere Juncker, at Ministeriet ikke ønskede at administrere Koncessionen.

I Oktober Maaned 1940 underrettede Østman HRS. Gamborg om, at Juncker var interesseret i selv at faa Herredømme over Koncessionen. Gamborg tilraade ham at følge Udviklingen med Opmærksomhed og saa vidt muligt hindre, at Sagen blev sat paa Spidsen.

Østman forelagde ogsaa sine Iagttagelser for Direktør, Dr. phil. H. Ødum, der lovede ham al mulig Støtte.

I April 1941 maatte Østman opgive sin Stilling i D.A.P. Co. efter Henstilling fra Juncker, der mente, at Østman spillede Dobbeltspil ved at være ansat baade i D.A.P. Co. og i de af Juncker kontrollerede Virksomheder. Østman turde ikke paa daværende Tidspunkt røbe sine Planer over for sine Medarbejdere i D.A.P. Co.

Østman oplyste videre i sin Redegørelse, at Juncker i den følgende Tid søgte at interessere saavel danske som tyske Videnskabsmænd for sine Planer. De danske Videnskabsmænd, der var blevet advaret af Dr. Ødum, vilde dog ikke have noget med Sagen at gøre.

Tyskerne var imidlertid interesserede og kaldte i 1941 og 1942 flere Gange Østman til Berlin, hvor han blev anmodet om at afgive Oplysning om alle D.A.P. Co.'s Arbejder og Resultater; navnlig ønskede Tyskerne at faa fat i Diagrammerne fra de seismiske Maalinger. Tyskerne bad ham endvidere om at overtage Ledelsen af en effektiv Efterforskning af Olie.

Østman undslog sig for at overtage dette Hverv og hævdede, at de omtalte Diagrammer var sendt til U.S.A., og at han heller ikke sad inde med de øvrige Oplysninger, som Tyskerne havde ønsket. Østman havde imidlertid gemt Diagrammerne paa et sikkert Sted.

Tyskerne ønskede at faa sendt danske Fagfolk til Galizien for at assistere dem ved de der igangværende Olieboringer. Østman hævder i Redegørelsen, at han forsøgte at sabotere denne Ordning, men at der alligevel »slap nogle faa Danskere af Sted til Galizien«.

Gunnar Larsen og Juncker forsøgte herefter paa Grundlag af Udsagn fra nogle underkøbte Arbejdere, der havde været beskæftiget ved Harteboringen, at bevise, at Saltfundet ved Harte den 13. November 1936 var et Falsum.

Østman blev indkaldt til Møde i Ministeriet for offentlige Arbejder, hvor Minister Gunnar Larsen beskyldte ham for sammen med Ravlin at have bedraget den danske Stat.

Gunnar Larsen lod derefter indlede en Politiundersøgelse, hvor alle, der havde haft med Harteboringen at gøre, blev afhørt. Ifølge Østmans Redegørelse vidnede nogle af Arbejderne imod ham, hvorimod Geologerne og Grundejerne i Harte alle som een støttede ham i hans Udsagn.

Østman oplyste videre, at han efter at være blevet afhørt flere Gange blev kaldt op til Gunnar Larsen, der pressede ham for at faa ham til at tilstaa, idet han samtidigt oplyste, at han havde aftalt med Statsadvokaten, at Østman vilde gaa fri, hvis han tilstod. Østman fik senere at vide, at han ogsaa vilde faa udbetalt en »Skadeserstatning«, hvis han udtalte sig, som Gunnar Larsen ønskede.

Østman hævdede, at han over for Gunnar Larsen havde nægtet at kende noget til Sagen, eller at der i det hele taget var nogen Sag, og han blev derfor paany afhørt af Politiet.

Østman udtalte sluttelig i Redegørelsen, at han havde faaet flere Aviser og Grundejer til at indse, at Koncessionen ikke kunde være i bedre Hænder end hos D.A.P. Co.

---

Som det vil fremgaa af foranstaaende, nævner Østman overhovedet ikke i sin Redegørelse, at han over for baade Landsrets sagfører Lannung, Minister Gunnar Larsen og Politiet har afgivet Forklaringer, hvorefter det maa betragtes som givet, at Saltfundet beroede paa et Falsum. Disse Forklaringer blev afgivet, inden Arbejderne og de øvrige ved Harteboringen beskæftigede blev afhørt af Politiet i 1943.

Udvalget bad derfor Østman om at udarbejde en supplerende Redegørelse for hans Optræden under Besættelsen.

Østman afgav herefter en Erklæring[^9], hvori han hævdede, at daværende Minister Gunnar Larsen, Direktør Th. Juncker og Dr. phil. S. A. Andersen paa et tidligt Tidspunkt under Besættelsen havde besluttet at videreføre D.A.P. Co.'s Undersøgelser her i Landet til egen Fordel. S. A. Andersen, der selv havde været ansat i D.A.P. Co. og saaledes havde et godt Kendskab til dette Selskabs Forhold, opfordrede i Juni 1940 Østman til at deltage i den planlagte Virksomhed, hvilket Østman imidlertid afslog, ligesom han afviste et tilsvarende Forslag fra Direktør Juncker.

Det blev herefter betydet Østman, at han vilde blive »sat paa den sorte Liste«, hvis han ikke vilde samarbejde, og at han ikke vilde faa Lejlighed til at rejse ud af Landet.

Paa et senere Tidspunkt foreholdt Direktør Juncker Østman, at der gik meget vedholdende Rygter om, at Saltfundet ved Harte skulde være et Falsum. Østman svarede, at han godt kendte disse Rygter, men nægtede at kende noget til, at der skulde være begaaet et Bedrageri i Forbindelse med Saltfundet. Juncker fordrejede imidlertid under Samtaler med forskellige Personer Østmans Ord paa en saadan Maade, at det saa ud, som om Østman skulde have indrømmet, at der var begaaet et Falskneri.

For at faa en Ende paa de utallige Spørgsmaal, der blev rettet til ham, erklærede Østman sig villig til at aflægge en objektiv Forklaring om Begivenhederne omkring Saltfundet. Denne Forklaring vil han have gjort saa nøjagtig som muligt i det Haab, at den vilde blive rigtigt gengivet.

Efter at Gunnar Larsen forgæves havde lagt Pres paa Østman for at faa ham til at tilstaa, blev Østman afhørt af Politiet. Østman vægrede sig længe ved at underskrive Rapporten, da den ensidigt vendte sig mod Ravlin uden at tage Hensyn til de af Østman fremhævede Kendsgerninger, hvoraf det under de givne Omstændigheder vilde være en Umulighed at gennemføre et Falskneri. Østmans Indtryk af Afhøringerne var, at Politiet blot ønskede at faa bekræftet visse forudfattede Meninger og tilrettelagde Spørgsmaalene derefter.

Da Østman i 1946 paany blev afhørt af Politiet[^10], fastholdt han til at begynde med det meste af sin oprindelige Forklaring, men erklærede dog efter kort Tids Forløb, at denne Forklaring var urigtig, idet han i Virkeligheden aldrig havde set Ravlin tilpasse et Salstykke mellem Skærehovedets Fræsere, og at Ravlin heller ikke vilde have kunnet gøre det om Morgenen den 13. November, uden at ogsaa andre end Østman havde opdaget det.

Østman havde heller aldrig sagt »den gaar vist ikke Ravlin«. Derimod havde Ravlin paa et eller andet Tidspunkt sagt: »Forget all about it«, men Østman kunde nu ikke længere huske, hvad denne Bemærkning refererede til. Hans oprindelige Forklaring skyldtes Tvang fra Direktør Junckers Side.

Vedrørende sit Forhold til Juncker forklarede han nærmere, at han i 1940 paa Storebæltsfærgen tilfældigt havde truffet Juncker, med hvem han havde drøftet Spørgsmaal i Forbindelse med Danmarks Undergrund. Østman havde kort Tid efter paa Junckers Opfordring besøgt denne paa hans Kontor, og Bekendtskabet var derefter blevet forstærket. Under en af de første Samtaler fortalte Juncker, at han havde konstateret, at Ravlins Saltfund ikke var ægte, idet Ravlin selv havde anbragt Saltet i Kærnebordet, inden det var blevet sænket ned i Borehullet. Juncker havde erklæret, at han var lige saa godt informeret, som hvis han havde haft Spioner ved Harte. Junckers Oplysninger kom ikke overraskende for Østman, der selv kort efter den 13. November 1936 havde hørt Rygter om, at Saltfundet skulde være et Falsum. Paa Junckers Forespørgsel nogen Tid senere havde Østman erklæret, at han ikke kendte noget til, at der skulde være forekommet Uregelmæssigheder i Forbindelse med Saltfundet.

Engang i Løbet af Efteraaret 1940 eller Vinteren 1940—41 havde Juncker over for Østman erklæret, at han vilde forsøge at afkøbe D.A.P. Co. Koncessionen paa Danmarks Undergrund. Hvis dette ikke lykkedes, maatte Eneretsbevillingen kunne omstødes som Følge af Begivenhederne omkring Saltfundet. Der blev herefter indledet Forhandlinger med D.A.P. Co.'s hørende Forretningsafdeling, men disse Forhandlinger førte ikke til noget Resultat.

Juncker forsøgte herefter at interessere Tyskerne i Sagen i den Hensigt enten at faa Tyskerne til at lægge Pres paa den danske Stat eller at faa dem til selv at bore i den danske Undergrund. Paa dette Tidspunkt gav Juncker sig paany til at drøfte Hartesagen med Østman. Under disse Drøftelser gav Juncker det Udseende af, at Østman skulde have indrømmet, at Saltfundet var et Falsum, og saaledes fremstillede han ogsaa Sagen over for en Række Tyskere, som Østman traf hos Juncker. Østman protesterede, naar Juncker under fire Øjne fremsatte disse Paastande over for ham, men han turde ikke protestere, naar Juncker fortalte om Hartesagen til Tyskerne, da Juncker havde truet ham med, at han vilde komme paa den sorte Liste, hvis han benægtede, at Saltfundet var et Falsum. Østman forstod denne Udtalelse saaledes, at han vilde blive »likvideret«, hvis han ikke rettede sig efter Juncker. Resultatet af Junckers Forhandlinger med Tyskerne blev, at Østman og Juncker rejste til Berlin, hvor de forhandlede med Lederen af den tyske Olieefterforskning, Professor Bentz. Østman forklarede videre, at Juncker førte Ordet, da Østman talte meget daarligt Tysk. (Østman har imidlertid i et tidligere Brev til Ravlin erklæret, at han talte udmærket Tysk). Professor Bentz spurgte Østman, om han kunde tænke sig at lede Efterforskningen af Olie i Danmark, hvilket Østman afslog til Trods for, at Professor Bentz tilbød ham 1 Million Mark for at overtage dette Hverv.

Paa et eller andet Tidspunkt arrangerede Juncker et Møde mellem Østman og Landsretssagfører Lannung, til hvem Østman — stadig under Tvang — fortalte, at Saltfundet var et Falsum.

Han blev herefter kaldt op til daværende Minister Gunnar Larsen, til hvem han afgav en lignende Forklaring.

Østman hævdede over for Politiet, at han fra først af havde underrettet sin Ven, Direktør, Dr. phil. H. Ødum, om, at Juncker havde udsat ham for Pression i den Hensigt at faa Koncessionen omstødt; men han fortalte dog ikke Dr. Ødum nærmere Enkeltheder om, hvad Juncker vilde tvinge ham til at foretage sig. I Begyndelsen af 1943 fortalte Østman Dr. Ødum om den Forklaring om Saltfundet, som han havde afgivet over for Landsretssagfører Lannung, daværende Minister Gunnar Larsen og til Politiet, men han fortalte ikke paa dette Tidspunkt Dr. Ødum, at denne Forklaring ikke var rigtig. Først efter Krigens Afslutning, da Dr. Ødum efter næsten 2 Aars Landflygtighed i Sverige var vendt tilbage her til Landet, fortalte Østman Ødum, at han af Juncker var blevet tvunget til at afgive sin oprindelige Forklaring til Politiet, og at denne Forklaring var urigtig.

Østman blev i Januar 1947 afhørt i Retten, hvor han i alt væsentligt fastholdt sin seneste Forklaring[^11]. Han vilde dog nu mene, at han ved sin Samtale med Landsretssagfører Lannung i 1941 havde udtalt, at han ikke troede paa, at Saltfundet var et Falsum, ligesom han nu ikke kunde huske, om han havde sagt Sandheden om Begivenhederne omkring Saltfundet til Dr. Ødum.

Han vilde ikke benægte, at han over for Gunnar Larsen og under den første Afhøring til Politirapporten selv havde føjet visse Enkeltheder til den af Juncker opdigede Fremstilling om Saltfundet i den Hensigt, at Forklaringen skulde lyde mere troværdig.

*Direktør Th. Juncker*, der blev afhørt af Politiet i 1946, forklarede[^12], at Østman og han, efter at de tilfældigt havde lært hinanden at kende paa Storebæltsfærgen, indledte et økonomisk Samarbejde med det Formaal at udvinde Naturgas i Vendsyssel, og at Juncker og Østman og disses Hustruer i Begyndelsen af 1941 stiftede A/S »Vendsyssel Naturgas Kompagni«.

Der udviklede sig samtidigt et ret nært Venskab mellem de to Familier, der hyppigt besøgte hinanden. Østman havde under disse Besøg flere Gange talt om sin Forbindelse med Ravlin og om Boringerne ved Harte, og han havde bl. a. fortalt, at Ravlin i Virkeligheden kun havde raadet over en lille Brøkdel af det Beløb, han havde foregivet at have til Disposition.

En Aften omkring Aars skiftet 1940—41 havde Østman fortalt, at Saltfundet beroede paa et Falsum, og oplyst, at baade han og Ravlin havde været af den Opfattelse, at der virkelig fandtes Salt eller Olie i Hartes Undergrund, men at man ikke inden en bestemt Skæringsdag vilde kunne faa Boring en ned i de olieforende Lag, hvorfor Ravlin — for paa dette Grundlag at erhverve Koncessionen — havde givet Østman Ordre til at indkøbe noget Stensalt, som Ravlin derpaa havde anbragt i Kærneboret.

I Begyndelsen af 1941 stiftede Juncker og Østman foruden ovennævnte »Vendsyssel Naturgas Kompagni« »Produktionsaktieselskabet Undergrunden« (med Landsretssagfører Lannung som juridisk Konsulent), hvilket Selskab skulde søge at faa Koncessionen overdraget fra D.A.P. Co. Med Statsministeriets Tilladelse indledede Selskabet Forhandlinger med D.A.P. Co.'s herværende Sagfører, Højesteretssagfører Gamborg. Disse Forhandlinger førte imidlertid ikke til noget Resultat.

Juncker havde ikke paa noget Tidspunkt søgt at interessere tyske Myndigheder eller tysk Kapital for den danske Undergrund. Juncker afviste fuldstændigt Østmans Forklaring om, at han skulde have udøvet Pression over for Østman, og han kendte ikke noget til, at Østman paa noget Tidspunkt skulde være blevet udsat for Trusler fra tysk Side.

Vedrørende Østmans Rejser til Berlin oplyste Juncker, at han tre Gange i 1941—42 sammen med Østman var rejst til Berlin. Den første Rejse foretog Østman for at bese det mineralogiske Museum i Berlin. Juncker deltog ikke i nogen Samtale paa Museet.

De to sidste Rejser til Berlin, som Juncker og Østman foretog sammen, var Forretningsrejser, hvorunder der blev indgaaet Aftale med det tyske Olieselskab »Continental Oel A.G.« om, at danske Funktionærer skulde sendes til Galizien for at assistere ved de der igangværende Olieboringer mod, at der til Gengæld blev leveret Benzin til Danmark. Det var Østman, der som Direktør for »Produktionsaktieselskabet Undergrunden« underskrev Kontrakten med »Continental«. Juncker deltog i Forhandlingerne i sin Egenskab af Medlem af Østrumsudvalget.

En Dag i Slutningen af 1942 mødte Juncker tilfældigt daværende Minister Gunnar Larsen, som han havde et periferiisk Kendskab til, i Ministerialbygningen.

De kom til at tale om Saltfundet ved Harte, hvis Ægthed Gunnar Larsen betvivlede. Juncker henledte da Gunnar Larsens Opmærksomhed paa, at Østman sad inde med Oplysninger om Begivenhederne omkring Saltfundet. Østman fortalte senere Juncker, at han havde talt med Gunnar Larsen, og at han var blevet afhørt af Politiet.

Gunnar Larsen havde aldrig med Juncker drøftet et Samarbejde til Udnyttelse af Koncessionen, hvis denne skulle blive frataget D.A.P. Co.

Direktør Juncker blev i Januar 1947 afhørt i Københavns Byret, hvor han fastholdt sin Forklaring til Politirapporten[^13].

Junckers Forklaring[^14] om, at han ikke har søgt at interessere tyske Myndigheder eller tysk Kapital i den danske Undergrund, bekræftes af den tidligere tyske befuldmægtigede, *Dr. Werner Best*, og den tidligere tyske Generalkonsul, *Ernst Krüger*.

Ogsaa tidligere *Minister for offentlige Arbejder Gunnar Larsen* er blevet afhørt af Politiet[^15], ligesom han har overladt Politiet forskellige Dagsbogsoptegnelser fra sin Ministertid. Af Afhøringen sammenholdt med Dagsbogsnotaterne fremgaar følgende:

I Forsommeren 1942 rejste Gunnar Larsen i Regeringens Krisekabinet over for daværende Statsminister Buhl, under hvem Undergrundssagerne dengang hørte, Spørgsmaalet om Saltfundets Ægthed, da han havde hørt Rygter om, at der skulde være forekommet et Falskneri i Forbindelse med Fundet. Saa vidt ses, kom der imidlertid ikke noget Resultat ud af Gunnar Larsens Henvendelse.

Da Regeringen blev omdannet i Slutningen af 1942, blev Sagerne om Danmarks Undergrund overført fra Statsministeriet til Gunnar Larsens Ministerium. Gunnar Larsen lod kort efter Nytaar 1943 foretage en Gennemgang af de fra Statsministeriet overtagne Akter for om muligt derigennem at faa Klarhed over, om der var noget Grundlag for Rygterne om, at Saltfundet ikke skulde være ægte. Resultatet af Undersøgelserne styrkede Formodningen om, at Saltfundet var et Falsum.

Gunnar Larsen oplyste videre, at Direktør Th. Juncker omkring Aarskiftet 1942—43 henvendte sig til ham og oplyste, at Østman sad inde med Beviser for, at Grundlaget for D.A.P. Co.’s Koncession var et Falsum. Gunnar Larsen havde tidligere gennem et Datterselskab af »F. L. Smidth & Co.«, »Alpha Gas«, der aftog den af »Vendsyssel Naturgas Kompagni« producerede Naturgas, været i Forretningsforbindelse med Juncker. Under sin Samtale med Gunnar Larsen gav Juncker Udtryk for, at han var interesseret i at overtage D.A.P. Co.’s Koncession, hvis Koncessionen som Følge af Begivenhederne omkring Saltfundet blev frataget det amerikanske Selskab. Gunnar Larsen anførte heroverfor, at Staten efter hans Mening selv burde overtage Eftersøgningen og Indvindingen af Raastoffer i Undergrunden, hvis Koncessionen blev omstødt, og at der kun burde udstedes en ny Eneretsbevilling, hvis Bevillingsmyndighederne ikke vilde stille de nødvendige Beløb til Raadighed for en saadan Virksomhed. Juncker arrangerede imidlertid alligevel det foran pag. 21 omhandlede Møde mellem Gunnar Larsen og Østman.

Baade Minister Gunnar Larsen og Kontorchef Sv. Garde i Ministeriet for offentlige Arbejder gjorde Østman bekendt med, at der formentlig vilde blive udført en Kontrolboring ved Harte for at konstatere, om Østmans Forklaring var rigtig, og Østman erklærede sig fuldt indforstaaet hermed. Han paapegede Vanskelighederne ved en Opboring af det gamle Borehul, fordi man havde sprængt dette, men udtalte, at han var klar over, at det kunde lade sig gøre, idet det kun drejede sig om et Penge Spørgsmaal.

Gunnar Larsen fremhævede over for Lannung, at der under ingen Omstændigheder kunde være Tale om at give Østman Løfter af nogen Art ud over hans personlige Sikkerhed, hvilket baade Lannung og Østman erklærede sig indforstaaet med.

Gunnar Larsen erklærede over for Politiet, at han ikke paa noget Tidspunkt havde udøvet Pression over for Østman.

Gunnar Larsen blev i Januar 1947 afhørt i Københavns Byret[^13], hvor han udtalte sig i Overensstemmelse med sin Forklaring til Politirapporten og tilføjede, at han ikke havde noget som helst Indtryk af, at Østmans Forklaring over for ham i 1943 var fremkommet som Følge af Tvang.

*Landsretssagfører Hermod Lannung* er baade før og efter Krigens Afslutning blevet afhørt af Politiet[^16]. Han oplyste, at han i 1941 gennem Juncker var kommet i Forbindelse med Østman, der havde søgt hans Bistand, fordi han følte sig daarligt behandlet af D.A.P. Co..

Under sine Samtaler med Lannung fremkom Østman med forskellige Udtalelser, hvoraf det fremgik, at det ikke var gaaet rigtigt til, da Saltet blev fundet ved Harte.

Lannung havde sammen med Østman deltaget i det Møde i Ministeriet, hvor Østman over for Gunnar Larsen afgav Forklaring om Begivenhederne omkring Saltfundet. Lannung kunde i alt væsentligt tiltræde Gunnar Larsens ovenfor pag. 21 omhandlede Referat af Mødet.

Ogsaa Lannung blev senere afhørt i Retten[^13], hvor han udtalte sig i Overensstemmelse med sin Forklaring til Politirapporten, idet han tilføjede, at han ikke havde Indtryk af, at Østmans Udtalelser under Krigen var fremkommet som Følge af Tvang.

*Geologen, Dr. phil. Svend Aage Andersen* har over for Politiet oplyst[^17], at han i Begyndelsen af 1939 blev ansat i D.A.P. Co., hvor Østman dengang indtog en ledende Stilling.

Da D.A.P. Co.'s Eftersøgningsvirksomhed som Følge af Besættelsen var blevet standset, ansøgte S. A. Andersen paa eget Initiativ Statsministeriet om en Bevilling til en Fortsættelse af Eftersøgningen, hvilket Andragende imidlertid blev afslaget. S. A. Andersen havde ikke nogen Forbindelse med Juncker eller Gunnar Larsen, da Andragendet blev indgivet til Statsministeriet.

Allerede inden Besættelsen bestod der et Modsætningsforhold mellem Østman og D.A.P. Co.'s daværende Chefgeolog her i Landet, Chester Baird. Paa et eller andet Tidspunkt, medens Østman endnu var ansat i D.A.P. Co., hvorfra han som nævnt ovenfor fratraadte i April 1941, erklærede Østman over for S. A. Andersen, at D.A.P. Co. skulde være varsom med at afskedige ham, da han var bekendt med Forhold, der bevirkede, at den danske Stat kunde faa Koncessionen tilbage, hvornaar det skulde være.

*Østman* har overfor Politiet benægtet at være fremkommet med en saadan Udtalelse. Der har aldrig været Uoverensstemmelser mellem ham og Baird.

*Fiskeksportør Rasmus Clausen* er baade før og efter Krigens Afslutning blevet afhørt til Politirapporten[^18]. Han har forklaret, at han siden 1932 har boret efter Naturgas i Vendsyssel, og at Østman — formentlig i 1935 — besøgte ham for at bese hans Boresteder. Siden kom Østman ret hyppigt i hans Hjem, hvor han engang i 1938 eller 1939 fortalte, at Saltfundet ved Harte beroede paa et Falsum, idet Ravlin selv forinden Nedsænkningen af Boret i Borehullet havde anbragt et Saltstykke i Kærnerøret. Østman havde endvidere fortalt ham, at Ravlin havde sørget for, at det blev Victor Madsen, der fandt Saltet den 13. November 1936. Rasmus Clausen havde straks fortalt sin Hustru, hvad Østman havde sagt.

Rasmus Clausen indtraadte nogen Tid senere (i November 1940) som administrerende Direktør i det dengang nyoprettede »Vendsyssel Naturgas Kompagni«, men fratraadte efter 7—8 Maaneders Forløb sin Stilling paa Grund af Uoverensstemmelser med Østman, der sammen med Juncker havde stiftet Selskabet.

Rasmus Clausens Hustru, *Fru Anna Clausen*, har over for Politiet erklæret, at hendes Mand i Sommeren 1938 havde fortalt hende, at Østman havde udtalt, at Saltfundet ved Harte var et Falsum.

Baade Rasmus Clausen og hans Hustru er senere blevet afhørt i Retten[^19], hvor de fastholdt deres Forklaringer, idet Rasmus Clausen dog tilføjede, at hans Samtale med Østman om Begivenhederne omkring Saltfundet i hvert Fald fandt Sted før Danmarks Besættelse, medens Fru Clausen erklærede, at hun var sikker paa, at Samtalen blev ført, inden hendes Mand traadte i Forretningsforbindelse med Direktør Juncker (d.v.s. inden Efteraaret 1940).

*Østman* har saavel over for Politiet som i Retten benægtet, at han før Krigen skulde have fortalt Rasmus Clausen, at Saltfundet var et Falsum. Derimod havde Østman engang i 1941 sagt til Clausen, at det nu saa ud, som om Saltfundet ikke var ægte.

Baade Dr. phil. *Gunnar Nørgaard* og Civilingeniør *S. V. Sølver*, Anlægsdirektoratet, har forklaret[^20], at Østman under Krigen opfordrede dem til at modtage Ansættelse i *Produktionsaktieselskabet Undergrunden* og deltage i Eftersøgningsarbejderne i de af Tyskerne besatte Omraader i Østeuropa. De afslog imidlertid begge Østmans Forslag. Dr. Nørgaard, der under sine Forhandlinger med Østman havde aflagt et Besøg paa dennes Bopæl, hvor ogsaa Juncker opholdt sig, har endvidere forklaret, at det var hans Indtryk, at der herskede det hjerteligste Forhold mellem Familierne Juncker og Østman.

Vedrørende Østmans Forhold til den tyske Hvervning af dansk Arbejdskraft til de tyske Olieboringer under Krigen bemærkes i øvrigt, at det af *Produktionsaktieselskabet Undergrunden*s — bl.a. af Østman underskrevne — Forhandlingsprotokol fremgaar[^21], at han den 21. August 1942 i sin Egenskab af Direktør for dette Selskab havde underskrevet Kontrakt med det tyske Oliefirma *Continental Oel A.G.* om Levering af dansk Arbejdskraft til det tyske Selskab, og at Østman havde foranlediget, at der indtil den 16. November 1942 var afrejst 14 danske og en svensk Statsborger til de tyske Olieboringer i Galizien.

*Ravlin* har under Afhøringen i Washington i 1947 benægtet[^22], at han og Østman skulde have samlet Kærneboret om Aftenen den 12. November 1936, da to Mand ikke kunde samle det uden andres Hjælp. Den paagældende Aften var alle — bortset fra Vagtmanden — bortgaaet fra Arbejdspladsen til sædvanlig Tid. Da Ravlin gik, var der flere Arbejdere til Stede paa Arbejdspladsen.

Om Boringen den 13. November 1936 har Ravlin forklaret, at det var ham selv, der traf Beslutning om, at der skulde kærnebores den paagældende Dag. Anledningen var dels, at Skyldemudderet smagte salt, dels at der viste sig Olie oven paa Skyldemudderet, hvilket dog ikke er i Overensstemmelse med Ravlins Dagbog eller de tilsynsførende Geologers Notater.

Da Ravlin om Morgenen indfandt sig paa Arbejdspladsen, var Østman og det øvrige Personale allerede ankommet. Kærneboret stod samlet i et Hjørne af Boretaarnet med et Forlængerrør paaskruet i Toppen.

Ravlin overværede selv Borets Nedsænkning, der — saa vidt han kunde huske — havde varet ca. 1½ Time. Under Kærneboringen, der varede flere Timer, bemærkede Ravlin intet usædvanligt ud over, at Skyldemudderet smagte meget salt. Da Kærneboret kom op af Borehullet, var det ved at blive mørkt. Paa dette Tidspunkt var baade Dr. Victor Madsen og nuværende Professor Noe-Nygaard til Stede. Det indre Kærnerør blev udtaget, og dettes øverste Led, hvori der ikke sad Kærne, blev skruet af. (Ravlin havde først udtalt, at Saltet sad henimod den øvre Del af Røret med Kærne paa begge Sider, men han fralagde sig senere under samme Forhør denne Udtalelse). Den Del af Kærnerøret, hvori Kærnen sad, blev baaret ind i Ravlins Skur, hvor der var elektrisk Lys. Kærnen blev her skudt ud af Østman eller af Arbejderne og afvasket af Ravlin i Overværelse af Dr. Madsen, nuværende Professor Noe-Nygaard og Østman. Muligvis var ogsaa Remahl og et Par af Arbejderne til Stede. Saltet kom ud som det næstsidste eller trediesidste Stykke af Kærnen. Ved hver Ende af Saltet var der Kalksten og Skiferler. Alle de tilstedeværende opdagede samtidigt Saltet, og begge Geologerne slikkede straks paa det. Dagen efter blev Saltkærnen skaarret over paa langs, og den ene Halvdel blev overgivet til Dr. Madsen, medens Ravlin tog den anden Halvdel med til U.S.A., hvor den senere blev overgivet til en af hans Financiers, Mrs. Parson, i hvis Besiddelse den nu skal være helt forvitret og opløst.

Østmans oprindelige Forklaring om Begivenhederne omkring Saltfundet blev foreholdt Ravlin, der imidlertid betegnede Forklaringen som baade usandfærdig og latterlig.

Ravlin benægtede, at der var blevet foretaget Indkøb af Salt, og at nogen paa Borestedet havde været i Besiddelse af Salt, og han erklærede, at det vilde være umuligt at udføre et Falskneri paa den af Østman beskrevne Maade, idet han angav en Række Grunde, der nærmere vil blive omtalt nedenfor pag. 55—56.

Ravlin hævdede, at han fra først af ikke havde været særligt interesseret i Salt; det var Olie, han ønskede at finde. Den hos Østman fundne Korrespondance viser imidlertid, at Ravlin i høj Grad var interesseret i at finde Salt og paa Forhaand traf Forberedelser til Anlæg af et Saltværk i Danmark.

Under Afhøringen fremlagde Ravlin et Brev af 28. April 1946 fra Østman[^23]. I dette Brev omtalte Østman de af den danske Stat iværksatte Undersøgelser vedrørende Saltfundet ved Harte og udtalte, at han paa et vist Tidspunkt var ret bange for, at »Spillet var tabt« (»the game was up«). Han omtalte ogsaa sit Møde med nærværende Udvalg den 1. April 1946 og skrev herom: »Jeg blev overting krydsforhørt, maaske forstaar du, hvordan jeg følte — — —«. Endelig anførte han, at hans Svoger i Begyndelsen af April var blevet ængstelig og havde sendt Ravlin et Telegram, »der nær havde ødelagt det hele«.

---

Udvalget har i Tilslutning til sine geologiske Undersøgelser med Justitsministeriet og Rigsadvokaten ført Forhandlinger om, hvilke politimæssige eller retslige Eftersøgningsskridt, der burde foretages, efter at Ravlin var blevet afhørt. Resultatet af disse Forhandlinger blev, at Østman i April–Maj 1948 af Politiet blev afhørt som sigtet for Bedrageri, ligesom der blev foretaget Ransagning paa hans Bopæl og paa hans Kontor.

Under den fornyede Afhøring erklærede Østman[^24], at han ikke havde deltaget i noget Bedrageri. Han fastholdt ogsaa — ligesom under begge de tidligere Politiafhøringer, — at han paa Ravlins Anmodning nogen Tid forinden Saltfundet havde købt noget Stensalt i Odense, og at han raaforarbejdet noget af dette Salt saaledes, at det kunde gaa ned i et Maaleglæs med Henblik paa Vægtfyldeforsøg. Han forklarede nu, at han ogsaa kunde huske, at han havde set Ravlin presse et Stykke Salt gennem et løst Skærehoved inde i Skuret. Det var ret kort Tid før Saltfundet, men antagelig ikke den 13. November om Morgenen. Østman mente i Modsætning til Ravlin, at det meget let vilde kunne lade sig gøre at presse Salt ind i et Skærehoved med roterende Fræsere. Østman vilde derimod hævde, at han ikke havde set Ravlin anbringe Salt eller Ler i Kærnerøret.

Østman nægtede stadig at have været paa Borestedet om Aftenen den 12. November 1936, efter at de andre var gaaet hjem. Da Østman ankom den 13. November om Morgenen, laa Kærnetageren adskilt i alle sine Bestanddele i Ravlins Skur. Ravlin ankom, medens Østman opholdt sig i Skuret, hvorefter Østman gik en Runde paa Pladsen. Da Østman noget senere kom tilbage, var Ravlin stadig til Stede, og noget af Kærnetageren var nu sat sammen — muligvis var det Ventilstykket, der var sat sammen med et eller flere Stykker af Rørene. Efter Ravlins Ordre samlede Østman og nogle Arbejdere herefter Resten af Kærneboret. Under dette Arbejde saa han rutinemæssigt gennem nogle af Rørene.

Østmans Forklaring om Kærneborets Samling var noget vaklende, idet han oprindeligt under Afhøringen havde erklæret, at en Del af Kærneboret muligvis havde ligget samlet allerede, da han om Morgenen ankom til Borestedet.

Om selve Boringer den 13. November 1936 og om Udskydningen og Afvaskningen af Kærnen forklarede Østman ligesom i 1943; dog mente han nu, at han havde været uden for Skuret, da Saltet blev fundet, idet han kunde huske, at de Personer, der opholdt sig derinde, havde raabt Hurra, og at han derefter straks begav sig ind i Skuret, hvor Dr. Madsen sad med Saltet. Østman var paa dette Tidspunkt ikke helt færdig med Udskydningen af Kærnen.

Østman forklarede videre, at han kort efter Saltfundet søgte efter de Saltstykker, han havde købt i Odense, men at han ikke kunde finde dem.

Efter at Ravlin i 1937 var vendt tilbage til Danmark, foreholdt Østman ham de verserende Rygter om, at der forelaa et Falsum, ligesom han gjorde ham bekendt med sine egne Iagttagelser og udtalte, at han nærede stor Tvivl om, at Saltfundet var ægte. Ravlin indrømmede da — haardt trængt — at han virkelig havde begaaet et Bedrageri, og erklærede, at han følte sig snydt af de danske Myndigheder. Ravlin havde til sidst sagt: »Forget all about it«.

Denne Forklaring har Østman senere under samme Afhøring ændret til, at Ravlin ikke direkte fortalte, at han havde begaaet et Bedrageri, men at Ravlin paa den anden Side heller ikke modsagde Østman, da han udtalte, at Saltfundet efter hans Mening var et Falsum. Ravlin sagde derimod: »The fittest survive« og udtalte, at de danske Myndigheder havde behandlet ham daarligt.

Vedrørende sit Forhold til Juncker forklarede Østman nu, at Juncker havde spurgt ham, om han ikke kendte noget til de Rygter, der gik om Saltfundet, og at han (Østman) herefter fortalte ham om sine ovenfor omhandlede Iagttagelser omkring den 13. November 1936.

Juncker henvendte sig derefter til Landsretssagfører Lannung, og paa Junckers Foranledning gentog Østman i 1941 over for Lannung, hvad han havde fortalt Juncker. Lannung og Juncker forhandlede derefter med Højesteretssagfører Gamborg om en Overtagelse af Koncessionen, og det var Østmans Indtryk, at Gamborg blev gjort bekendt med hans Udtalelser om Saltfundet.

Østman forklarede endvidere, at han i 1938, da Gulf Refining Company overtog Aktierne i D.A.P. Co., fortalte D.A.P. Co.'s daværende Leder af Selskabets danske Afdeling, nu afdøde Direktør Stevens, om de Iagttagelser, han havde gjort omkring Saltfundet, herunder om sin fornævnte Samtale med Ravlin. Stevens erklærede, at Østman blot skulde tie stille med sin Viden, og at han vilde viderebringe Oplysningerne til Selskabets Hovedkontor i New York. Ca. 1½ Aar senere fik Østman en fra U.S.A. afsendt Skrivelse, hvori Stevens udtalte, at man var klar over, at Østman ikke havde nogen Andel i de af dem drøftede Begivenheder.

Østman er herefter paany blevet afhørt i Retten, hvor han forklarede[^25], at den sidste Politiafhøring havde varet ca. 12 Timer og var blevet foretaget, da han lige var kommet hjem fra Rejse. Da han blev truet med ubehageligere Midler, hvis han ikke kunde komme med en anden Forklaring end den i 1947 i Retten afgivne, havde han ladet Politiet skrive i Rapporten, hvad det vilde.

Han fastholdt iøvrigt, at Ravlin havde brugt Udtrykket »to salt the well«, at han for Ravlin havde indkøbt Salt i Odense, at han i Efteraaret 1936 havde set Ravlin tilpasse et Stykke »hvidt Stof« mellem Skærehovedets Fræsere, og at han engang efter Nytaar 1937 havde foreholdt Ravlin de verserende Rygter om, at Saltfundet var et Falsum, og at Ravlin ved denne Lejlighed havde brugt Udtrykket »forget all about it«.

Han tilføjede imidlertid en Række Kommentarer til disse Udtalelser, idet han nu vilde hævde, at Udtrykket »to salt the well« lige saa godt kunde tage Sigte paa en symbolsk Indvielse af en Boring som paa Fremskaffelse af Resultater ved en Boring paa kunstig Vis, og at Ravlin under Samtaler havde nævnt Eksempler paa begge Betydninger. (Den første Fortolkning er imidlertid ikke i Overensstemmelse med almindelig Sprogbrug, og Ravlin har da ogsaa forklaret, at det er et almindeligt engelsk Udtryk, nærmest en Slags »Slang«, der vilde betyde, at man foretog et Falskneri.) Østmans Kommentarer til Saltindkøbet vil blive omtalt nedenfor pag. 39.

Det hvide Stof, som Ravlin bearbejdede i Kærnehovedet, lignede Salt, men han saa kun flygtigt paa det og var derfor ikke sikker paa, at det virkelig var Salt.

Da han i 1937 havde drøftet Saltfundets Ægthed med Ravlin, havde denne sagt, at de iagttagne, ovenfor anførte Omstændigheder, der kunde tyde paa, at der forelaa et Falskneri, alle var Tilfældigheder.

Om Grunden til, at han i 1943 havde afgivet en helt anden Forklaring til Politiet, udtalte han, at Juncker og nogle Tyskere, som han havde truffet hos Juncker, havde foreholdt ham, at det var heldigst, at det blev fastslaaet, at Koncessionen kunde omstødes som Følge af, at Ravlin havde begaaet et Bedrageri. Af Frygt for, at han, hvis han nægtede at samarbejde med Tyskerne, skulde blive anbragt i Koncentrationslejr eller eventuelt likvideret af Tyskerne, var han gaaet ind paa at udtale sig i denne Retning.

Vedrørende det i hans Brev af 28. April 1946 til Ravlin[^23] omhandlede Telegram, »der nær havde ødelagt det hele« (jfr. ovenfor pag. 33), forklarede Østman, at han selv havde afsendt det, men i sin Svogers, K. Jørgensens Navn, og at Telegrammet indeholdt en Opfordring til Ravlin til at sætte sig i Forbindelse med Østman. Han vilde først hævde, at Ravlin godt kendte Svogeren, men det blev dokumenteret, at Ravlin havde spurgt sin danske Sagfører, Højesteretssagfører Carstensen, hvem Jørgensen var, og at Carstensen havde ladet Forespørgslen gaa videre til Østman[^26]. Østman forklarede hertil, at han over for Carstensen havde indrømmet, at han selv havde afsendt Telegrammet, men det blev i Retsmødet dokumenteret, at han i et Brev af 28. August 1945 til Carstensen[^27] havde benægtet at kende noget til Telegrammet. Dertil bemærkede Østman, at han senere mundtligt havde meddelt Carstensen, at han selv havde afsendt det. Han kunde ikke give nogen Forklaring paa, hvorfor han havde afsendt Telegrammet i Svogerens og ikke i sit eget Navn, og hvorfor han over for Carstensen skriftligt havde frasagt sit Kendskab til dette.

Bemærkningen »the game was up« i det nævnte Brev af 28. April 1946 skulde forstaas som en Hentydning til den Uretfærdighed der — bl. a. fra de danske Myndigheders Side — var blevet udvist i Hartesagen.

Da Østman fik forevist et af Rigspolitiets tekniske Afdeling optaget, forstørret Fotografi af Saltkærnen, hævdede han, at Fotografiet ikke forestillede den ved Harte fremdragne Kærne, der havde et helt andet Udseende, bl. a. fordi Harte-Kærnen var regelmæssigt cylindrisk. (Der kan imidlertid ikke være Tvivl om, at den hos Udvalget beroende Saltkærne er identisk med den til Dr. Madsen udleverede Halvdel af Ravlins Saltkærne fra Harte).

Det fremgaar af de hos Østman beslaglagte Papirer, at Østman den 28. April 1941 paa Hotel Royal i Aarhus havde en Samtale med DAPCo.s danske Sagfører, Højesteretssagfører Gamborg. Ifølge et af Gamborg udarbejdet Referat af Mødet[^28] havde Østman ved denne Lejlighed afgivet følgende Fremstilling af Begivenhederne omkring Saltfundet:

Ravlin havde faaet en foreløbig Efterforskningstilladelse paa ca. 2 Aar, i Løbet af hvilket Tidsrum der skulde være fundet mindst eet Raastof. Denne Betingelse kunde ikke opfyldes paa Grund af mangelfuld teknisk Indsigt. Efter Ravlins Ordre lavede Østman en Del Saltopløsninger og fremskaffede ligeledes forskellige Prøver paa Stensalt. Den Dag, da Dr. Madsen og Noe-Nygaard var i Harte for at kontrollere Boringerne, fandt man i Borets øverste Ende et Stykke Stensalt. Samtidigt manglede der et Stykke Stensalt af omtrent samme Størrelse og Konsistens i Østmans Prøvesamling. Geologerne var ikke til Stede, da Boret blev sænket ned, og Østman udtalte, at man ikke kunde se, om der i Boret var blevet anbragt et Stykke Stensalt som det, der blev fundet. Siden var der aldrig blevet fundet Salt ved Harte til Trods for, at Boringerne blev forstødt yderligere 200 m ned i Dybet.

*Kontorchef Kai E. Christensen, D.A.P.Co.*, har til Politiet forklaret[^29], at Østman ved sin Fratræden fra Selskabet i April 1941 over for ham udtalte, at han kunde bevise, at Koncessionen beroede paa Svindel.

Vedrørende Østmans Forhold til D.A.P. Co. kan iøvrigt oplyses, at der hos Østman er fundet en Korrespondance mellem Højesteretssagfører Gamborg og Landsretssagfører Lannung[^30]. Det fremgaar heraf, at Østman ved sin Fratræden i 1941 fik udbetalt et Beløb af ca. 4500 kr., at Østman efter Gamborgs Mening ikke havde haft Krav paa dette Beløb, og at det var blevet udbetalt under Hensyn til, at Gamborgs amerikanske Klienter havde ønsket, at der ikke under nogen Form skulde komme Strid mellem Selskabet og Østman.

Udvalget har endvidere foranlediget, at Ravlin paany er blevet afhørt[^31], denne Gang i Miami i April—Maj 1948. Da Afhøringen, der for at udelukke Fortalelser og Misforståelser foregik i langsomt Tempo og var meget grundig, havde varet i nogle Dage, meddelte Ravlin uden forudgaaende Varsel, at han straks maatte rejse nordpaa i uopsættelige Forretninger. En Ugestid senere vendte han tilbage, og Afhøringen fortsattes, indtil han efter yderligere 12 Dages Forløb uden Varsel erklærede, at han ikke ønskede at besvare flere mundtlige Spørgsmaal. Der blev derefter den 22. Maj forelagt ham nogle skriftlige Spørgsmaal, som han havde lovet at besvare hurtigst muligt. Han afleverede sine skriftlige Svar i det afsluttende Møde den 26. Maj, ved hvilken Lejlighed hele Referatet — der under Afhøringen var blevet oplæst Stykke for Stykke og korrigeret, hvorefter Rettelserne blev oplæst og korrigeret — blev forseglet og underskrevet af Ravlin og den danske Forhørsleder.

Om Grunden til, at der blev kærneboret den 13. November 1936, forklarede Ravlin ligesom i 1947, at Skyllemudderet smagte salt, og at der viste sig Olie paa Skyllemudderets Overflade. I 1948 forklarede han endvidere, at han den 7. November 1936 borede i en meget haard Formation, der ikke gav nogen Borefliser, og som kunde være Salt. Fra den 11. November 1936 maatte han bruge begge sine Reservebassiner med Mudder, og han fandt det derfor ønskeligt ved Hjælp af en Kærneboring at se nærmere paa Bjergarterne for at undersøge de Lag, der slugte Mudderet. Muligvis drejede det sig om en Saltformation, der blev udvasket fra et tidligere udboret Lag.

Naar han ikke havde kærneboret allerede den 12. November, hvor han ifølge sin Dagbog kun havde boret 2 Fod, var Grunden den, at han den paagældende Dag efter, hvad han kunde se af sine Papirer, øjensynligt kun sænkede Borestammen ned i Hullet for at sikre sig, at Borehullet ikke var skredet sammen, og derefter trak Borestammen op for at kærnebore næste Dag.

Han nægtede nogen Sinde at have tilpasset en Kærne i et Skærehoved, og han erklærede, at han heller ikke havde set Østman eller andre gøre det.

Ravlin fastholdt stadig, at det vilde være en fysisk Umulighed at udføre et Falskneri paa den af Østman oprindeligt beskrevne Maade, jfr. nærmere nedenfor pag. 55. I denne Forbindelse erklærede han nu, at Borestammen blev sænket ned i Borehullet med en Fart af 2 Sekunder for hver 60 Fod — hvilket er Hastigheden ved frit Fald i lufttomt Rum —, medens han i 1947 havde forklaret, at det tog 30 Sekunder.

Ravlin erklærede, at der ikke sad Kalksten paa Enden af Saltkærnen. Naar en Journalist i April 1948 i »Jydske Tidende« havde skrevet, at Ravlin under et Interview i Miami havde vist ham en Kopi af sin Dagbog for den 13. November 1936 og derefter sagt: »De ser, at der var Limsten paa Saltklumpen« samt tilføjet: »Hvor tror De, jeg kunde gaa hen i Odense, Kolding eller noget andet Sted — og købe en Klump Salt med Limsten paa begge Ender«, vilde Ravlin mene, at det maatte foreligge en Fejl i Journalistens Oversættelse til Dansk, og han kunde ikke erkende, at der var Tale om noget Argument for Saltkærnens Ægthed.

Paa Afhøringens første Dag hævdede Ravlin, at han ikke havde modtaget andre Breve fra Østman end det under Afhøringen i Washington fremlagte Brev af 28. April 1946 samt muligvis et Par Venskabshilsener. Udtrykket: »Jeg var ret bange for, at Spillet var tabt« i Brevet af 28. April 1946 opfattede Ravlin som en Hentydning til Østmans Spil med Tyskerne, og han kunde ikke se noget ejendommeligt i, at Østman skrev saaledes til ham, skønt de ikke tidligere havde brevvekslet om Østmans Forhold til Tyskerne.

Et Par Dage efter fremlagde Ravlin imidlertid et Brev af 28. December 1946 fra Østman[^32]. I dette Brev forberedte Østman Ravlin paa, at denne vilde blive afhørt i Hartesagen, og anbefalede ham at faa fat i de Erklæringer, som han (Østman) havde afgivet over for D.A.P. Co. og nærværende Udvalg[^33]. Østman skrev videre, at det var blevet paastaaet, at Saltfundet var et Falsum, men at han i 1946 over for Politiet havde erklæret, at en eventuel Tilstaaelse maatte være afgivet under Tvang. Han havde dog indrømmet at have indkøbt Salt til Brug ved Forsøg. Det havde til Østmans Overraskelse vist sig, at Rasmus Clausen havde erklæret, at han (Østman) i 1938 til Clausen og dennes Hustru havde fortalt, at Saltfundet var et Falsum. Østman citerede i Brevet sin skriftlige Erklæring til Politiet[^34] om, at det var vanskeligt at huske noget bestemt om Begivenheder, der laa saa langt tilbage som den 13. November 1936, men at han under Edstilbud kunde erklære, at Kærneboriet laa adskilt om Morgenen den 13. November 1936, og at dette var i Overensstemmelse med en Sædvane, som strengt blev overholdt, og for hvis Overholdelse han havde Ansvaret, at Ravlin aldrig direkte eller indirekte havde opfordret ham til at medvirke til noget Falskneri i Forbindelse med Saltfundet, og at han aldrig havde iagttaget noget saadant Bedrageri eller deltaget i det.

Ravlin insinuerede i øvrigt, at de danske Myndigheder havde undladt at anlægge Sag mod Østman for Værnemageri for — med denne Sigtelse i Baghaanden — at faa Østman til at lyve i Sagen om Saltfundets Ægthed.

Som det fremgaar af foranstaaende, har Ravlin kun fremlagt to Breve fra Østman til ham, nemlig Brevet af 28. April 1946 (ved Afhøringen i Washington i 1947 og Brevet af 28. December 1946 (ved Afhøringen i Miami i 1948). Ravlin har derimod, skønt opfordret til at udlevere sin samlede Korrespondance med Østman, bl. a. ikke udleveret et Brev til ham af 28. Juni 1946 fra Østman[^35], hvoraf Genpart er fundet blandt Østmans Papirer. Brevet slutter med: »Hoping you can find the actual meaning with my letters.«

[^1]: Østmans Forklaring til Politiet i 1943. (Bilag 9—11)
[^2]: Østmans Forklaring til Gunnar Larsen i 1943. (Bilag 34.)
[^3]: Lannungs Forklaring til Gunnar Larsen i 1943. (Bilag 34.)
[^4]: Junckers Forklaring til Gunnar Larsen i 1943. (Bilag 34.)
[^5]: Personalets Forklaring til Politiet. (Bilag 23—30)
[^6]: De tilsynsførende Geologers Forklaringer. (Bilag 20—21)
[^7]: Østmans Forklaring til Udvalget i 1946. (Bilag 118)
[^8]: Østmans Redegørelse til D.A.P. Co. i 1946. (Bilag 117)
[^9]: Østmans skriftlige Redegørelse over for Udvalget (Bilag 118)
[^10]: Østmans Forklaring til Politiet i 1946. (Bilag 12-15)
[^11]: Østmans Forklaring i Retten i 1947. (Bilag 53)
[^12]: Junckers Forklaring i 1946. (Bilag 32)
[^13]: Udskrift af Retsbogen for den 22. Januar 1947 for Københavns Byrets 5. Afdeling. (Bilag 53)
[^14]: Fhv. Generalkonsul Krügers og Dr. Bests Forklaringer. (Bilag 47 og 48)
[^15]: Gunnar Larsens Forklaring i 1946. (Bilag 33 og 34)
[^16]: Lannungs Forklaring. (Bilag 35 og 36)
[^17]: S. A. Andersens Forklaring i 1946. (Bilag 44)
[^18]: Rasmus Clausens og Fru Anna Clausens Forklaringer. (Bilag 41-43)
[^19]: Udskrift af Retsbogen for den 16. December 1946 for Frederikshavn Købstad m. v. (Bilag 51-52)
[^20]: Nørgaards og Sølvers Forklaringer i 1947.
[^21]: Uddrag af Forhandlingsprotokollen for A/S Undergrunden, Aarhus. (Bilag 124)
[^22]: Ravlins Forklaring i 1947. (Bilag 55)
[^23]: Østmans Brev af 28. April 1946 til Ravlin. (Bilag 113)
[^24]: Østmans Forklaring til Politiet i 1948. (Bilag 17-19)
[^25]: Østmans Forklaring i Retten i 1948. (Bilag 54)
[^26]: Højesteretssagfører V. Carstensens Brev af 27. August 1945 til Østman. (Bilag 131)
[^27]: Østmans Brev af 28. August 1945 til Højesteretssagfører V. Carstensen. (Bilag 132)
[^28]: Østmans Samtale med HRS. Gamborg d. 28 April 1941. (Bilag 125)
[^29]: Politirapport af 21. Juni 1948. (Bilag 50)
[^30]: Højesteretssagfører L. Gamborgs Brev af 15. Januar 1942 til Landsretssagfører H. Lannung. (Bilag 127)
[^31]: Ravlins Forklaring i 1948. (Bilag 56)
[^32]: Østmans Brev af 28. December 1946 til Ravlin. (Bilag 116)
[^33]: Østmans Redegørelser til Danish American Prospecting Company og Udvalget til Revision af Undergrundslovene. (Bilag 117 og 118)
[^34]: Østmans skriftlige Erklæring til Politiet af 22. Oktober 1946. (Bilag 15)
[^35]: Østmans Brev af 28. Juni 1946 til Ravlin. (Bilag 114)
