## 2. Forskellige andre Omstændigheder af Betydning for Bedømmelsen af Saltfundets Ægthed.

Vedrørende det flere Gange ovenfor omhandlede Indkøb af Salt har *Østman* i 1943 forklaret, at Ravlin kort før Saltfundet havde bedt ham skaffe noget Stensalt. Østman spurgte, om Ravlin ikke kunde bruge nogle fra en tysk Kærneboring hidrørende Stykker Stensalt, som Geologerne havde efterladt i Ravlins Skur, men Ravlin erklærede, at disse Stykker var for smaa til Vægtfyldeforsøg. Da Østman fik Besked om at købe Salt, kom han til at tænke paa, at Ravlin tidligere hyppigt havde brugt Udtrykket »to salt the well« og fortalt ham, at man i U. S. A. ofte anvendte kunstige Midler til at fremkalde Resultater ved Boringer. Østman spurgte saavel i Harte som i Kolding forgæves efter Stensalt eller Saltsliksten, hvilket han meddelte Ravlin, der udtalte, at han ikke kunde bruge Saltsliksten, men hellere vilde have Naturproduktet Stensalt. Da Østman nogen Tid senere i anden Anledning kom til Odense, købte han et Stykke Stensalt paa 2—3 kg i *P. A. Kruuses Materialhandel*. Det var et aflangt Stykke af helt rent Natriumklorid uden Forureninger eller Overgangsformer. Østman sønderdelte Saltet i 4—5 Stykker og bearbejdede et af Stykkerne saaledes, at det kunde gaa ned i et Maaleglas til Brug ved Vægtfyldeforsøg.

Denne Forklaring har Østman i det væsentlige fastholdt under alle senere Afhøringer. I 1946 udtalte han dog, at han ikke kunde huske, hvornaar Ravlin havde bedt ham købe Salt. Ved Afhøringen i Retten i 1948 forklarede han, at han havde købt Saltet i Efteraaret 1936, men at han ikke var sikker paa, at Ravlin havde anmodet ham om at købe det. Han kunde heller ikke huske, om Saltet, der havde været paa Størrelse med en knyttet Haand, maaske noget større, var blevet anvendt til Forsøg.

*Ravlin* har som foran nævnt benægtet nogensinde at have givet Østman Ordre til at købe Salt.

*Købmanden i Harte, H. C. Hansen*, der aldrig har ført Stensalt, betragter det som udelukket, at Ravlin eller Østman skulde have spurgt efter denne Vare, da han i saa Fald vilde kunne huske det. *Materialhandleren i Kolding, Johs. Aagaard*, forklarer, at han altid har ført Stensalt, og at han aldrig har været udgaaet for denne Vare.

*Personalet i P. A. Kruuses Materialhandel* i Odense har forklaret, at to Mænd — muligvis to Udlændinge — nogle Aar før sidste Verdenskrig indkøbte 10—15 kg Stensalt i Forretningen efter først nøje at have undersøgt det Stensalt, som Forretningen havde paa Lager, men Personalet kunde iøvrigt ikke huske noget om de i Tiden omkring Saltfundet foretagne Salg af Stensalt. *P. A. Kruuses Materialhandel* havde altid haft Stensalt paa Lager.

Det blev endvidere oplyst, at det Stensalt, som *P. A. Kruuses Materialhandel* i Efteraaret 1936 havde paa Lager, sandsynligvis stammede fra det tyske Saltværk »Werk Asse«, der ogsaa leverede Stensalt til Forretningen i 1943, hvor der til Brug for Undersøgelsen i Sagen blev indkøbt en Del Stensalt af Forretningens Lager til Ministeriet for offentlige Arbejder.

Ministeriet har endvidere foranlediget, at der i 1947 er blevet indsamlet Prøver af Stensalt fra forskellige tyske Saltværker, bl. a. fra »Werk Asse«. Disse Prøver er blevet gjort til Genstand for geologiske Undersøgelser, hvis Resultat vil blive omtalt nedenfor (pag. 53, Litra f).

*Nattevagten Johs. Knudsen* har forklaret, at Østman nogen Tid før Saltfundet sagde, at nu skulde man gerne snart finde Salt og Olie. Østman spurgte samtidigt, hvad man egentlig brugte Stensalt til, og hvor man kunde faa det, hvortil Knudsen svarede, at man brugte det som Sliksten til Heste, og at det kunde købes hos Materialhandlere.

*Ravlin* har som foran omhandlet ved Afhøringen i 1947 benægtet, at der overhovedet fandtes Salt paa Borestedet.
  
Heroverfor har *Dr. Ødum* og *Professor Noe-Nygaard* forklaret, at de har set Salt i store Stykker ligge i Ravlins Skur. *Arbejdsmand Kraft* har forklaret, at Ravlin en Dag umiddelbart før Saltfundet viste ham et Stykke Stensalt, der maalte ca. 20—25 x 8—10 cm og fortalte, at det hidrørte fra en Saltmine i U. S. A.  

*Dr. Ødum* har yderligere forklaret, at han i Geologernes Skur har haft liggende nogle Stykker Saltler fra Heideboringerne, men disse Stykker er stadig i Behold paa D. G. U. Baade *Ejner Olsen* og *Harald Riis* har forklaret, at de har set disse Stykker Saltler i Geologernes Skur. Det fremgaar af Østmans Korrespondance, at Østman har faaet udleveret noget Saltler enten af *Dr. Victor Madsen* eller *Dr. Ødum*. Denne sidste hævder imidlertid ikke at have udleveret noget til Østman, og det maa saaledes efter Korrespondancen formodes, at Dr. Madsen har givet Østman noget Saltler, men det fremgaar ikke af Sagen, om dette Saltler senere er blevet tilbageleveret.

I 1948 ændrede *Ravlin* sin Forklaring til, at han fra U.S.A. havde medbragt tre smaa Cellofankuverter med pulverformet Salt af tre forskellige Typer. Derimod havde han ikke medbragt Natursalt, og han havde ikke under Harteboringerne været i Besiddelse af andre Former for Salt (bortset fra Bordsalt). Han havde ikke haft Kendskab til, at andre ved Boringerne beskæftigede Personer havde opbevaret Salt paa Borestædet.

Vedrørende de flere Gange ovenfor omtalte Forsøg, hvortil der anvendtes Salt, har *Østman* i 1943 nærmere forklaret, at han og Ravlin til Stadighed foretog forskellige Forsøg med Kokkensalt for at konstatere, ved hvilken Saltkoncentration Skyldemudderet koagulerede, og derunder foretoges ligeledes Forsøg for at konstatere forskellige Mudderblandingers Vægtfylde ved de Saltopløsninger, man kunde vente at finde, ligesom der blev gjort Forsøg med Henblik paa et eventuelt Saltværk i Kolding.

*Østman* har i 1948 over for Politiet forklaret, at han nu mener, at han ikke i 1936, men først i 1937 udførte Forsøg, hvortil der skulde anvendes Salt. Derfor blev han mistænksom, da Ravlin i Efteraaret 1936 bad ham indkøbe Stensalt.

*Ravlin* har udtalt, at han ikke selv har udført Forsøg til Bedømmelse af Skyldemudderets Saltholdighed. Han bedømte Saltholdigheden ved at smage paa Mudderet. I 1947 forklarede Ravlin, at Østman udførte nogle Forsøg til Bestemmelse af Saltholdigheden, men disse Forsøg interesserede Ravlin sig ikke for. Han troede ikke, at Østman havde anvendt Salt til disse Forsøg. I 1948 forsøgte Ravlin at benægte, at han overhovedet kendte noget til disse Forsøg eller i hvert Fald vidste, at de drejede sig om Skyldemudderets Saltholdighed. Ravlin indrømmede under denne Afhøring, at han under Afhøringen i 1947 havde erkendt ud fra det fremlagte Brev af 28. December 1946 fra Østman, og at denne deri havde fortalt, at han indrømmede, at det var rigtigt, at han havde købt Salt til nogle Forsøg. Ravlin kunde ikke forklare, hvorfor han ikke desto mindre i 1947 adskillige Gange havde hævdet, at det var absolut umuligt, at der kunde være Salt paa Borestædet og endog havde hævdet, at hverken han selv eller nogen som helst i Forbindelse med ham, saavidt han vidste, havde haft noget som helst at gøre med noget Køb af Salt noget som helst Sted eller paa nogen som helst Tid, og at ingen som helst forbundet med den paagældende Boring havde haft Salt i deres Besiddelse.

*Dr. Ødum* har forklaret, at baade Ravlin og Østman har udført Forsøg til Bestemmelse af Skyldemudderets Saltholdighed, og at der blev anvendt Salt ved disse Forsøg.

I Østmans med Blyant førte Dagbog fra Harteboringerne staar ud for den 13. November 1936 anført: »Tog en Saltkærne op paa 7"«. Ud for dette Sted ses med en anden Farve Blyant at være foretaget følgende Tilføjelse: »som F. F. havde puttet i«, hvilken Tilføjelse imidlertid atter er søgt visket ud.

Endvidere er der blandt Østmans Papirer fundet en af ham foretaget kortfattet Beskrivelse af de ved Harteboring Nr. 2 gennemborede Lag, i hvilket Boreprofil der ikke staar anført noget om Saltfundet i 958 m Dybde.

Under den første Afhøring demonstrerede *Ravlin* en Trækuffert med Prøver, som ifølge hans Udsagn alle hidrørte fra Harteboringen. Ravlin udtog fra en Pose — mærket Nr. 19 — en rødlig Prøve, som han smagte paa, hvorefter han lod den danske Forhørsleder selv overbevise sig om, at den smagte salt. Da Forhørslederen fremsatte Ønske om, at Kufferten blev sendt til København til nærmere Undersøgelse, var Ravlin først utilbøjelig til at gaa med til dette Forslag, men lod sig dog modstræbende af de øvrige tilstedeværende overtale til at lade Kufferten sende til Selskabets danske Hovedkontor. Som det nedenfor (pag. 53—54) nærmere vil blive omtalt, viste det sig senere ved en af Udvalget foretaget geologisk Undersøgelse, at den omhandlede Prøve bestod af Saltler med Saltkrystaller, ligesom Kufferten ogsaa indeholdt Oliekrit, og ingen af disse Prøver hidrørte som af Ravlin paastaaet fra Harteboringen. Ravlin søgte under den første Afhøring at give det Udseende af, at den røde Prøve hidrørte fra Kærneboringen den 29. Oktober 1936, ligesom han hævdede, at de danske Geologer var klare over, at der var blevet fundet Salt den paagældende Dag.

Naar han ikke havde søgt om at faa udstedt Koncession paa Grundlag af Saltfundet den 29. Oktober 1936, skyldtes det, at han ikke havde ment, at det var nødvendigt at kræve Koncession udstedt paa Grundlag af en saa ringe Mængde Salt, ligesom han havde været sikker paa senere at finde et værdifuldt Raastof, der kunde danne Basis for Koncessionen. Det var iøvrigt ikke usædvanligt, at der under Boringer fremkom Saltkrystaller.

De tilsynsførende Geologer har imidlertid erklæret, at de ikke kender noget til, at der skulde være fremdraget Salt ved Harteboringen ved andre Lejligheder end den 13. November 1936. Heller ikke Personalet ved Boringerne har hørt noget om saadanne Saltfund.

Ved Politiafhøringen i Foraaret 1948 forklarede *Østman*, at han kunde huske, at Ravlin havde ladet lave en Trækuffert til Prøver fra Harteboringen. Østman havde muligvis været med til at skrive Etiketterne paa enkelte Prøver, men han havde ikke gennemgaaet Prøverne, og Ravlin havde selv lagt dem i Kufferten. Østman kendte ikke noget til, at Kufferten skulde have indeholdt Oliekrit og Saltler med Saltkrystaller. Han havde set alle de Kærner, der kom op, og han vilde bestemt have lagt Mærke til, hvis Kærnerne havde indeholdt Saltler og Oliekrit.

*Karetmager Sigurd Madsen*, Harte, der har fremstillet Kufferten, har oplyst, at den i hans Regnskabsbøger er indført den 15. November 1936, og at den, saavidt han husker, blev bestilt den 14. om Eftermiddagen og leveret den 15. om Morgenen.

Under Afhøringen i Miami i 1948 forklarede *Ravlin*, at Saltkærnen havde været Anledning til, at Kufferten var blevet anskaffet. Han vilde hævde, at den først var blevet fremstillet, efter at *D.A.P. Co.*'s Aktier i 1938 var blevet solgt til *Gulf Refining Company*, og at det ikke var ham selv, men Østman eller en af Folkene, der havde pakket den; dog havde han selv pakket sin Halvdel af Saltkærnen og anbragt den i Prøvekassen og han vilde nu hævde, at han ikke tidligere havde haft Saltkærnen med til U.S.A. Han havde altsaa først i 1938 taget Kufferten med til U.S.A., hvor han havde vist den til sine Financiers, men ikke til de nye Ejere af *D.A.P. Co.* Han havde derefter anbragt den paa sit Pulterkammer, hvor den havde ligget indtil en Maanedstid før Afhøringen i Washington, da en Funktionær i *D.A.P. Co.*, som ved nærmere Udspørgning af Ravlin viste sig at være Selskabets Præsident, *Mr. Hamilton*, ved et Besøg i Ravlins Hjem i Miami havde faaet Kufferten forevist og herved smagt paa Prøverne med Saltkrystallerne. Kufferten blev herefter sendt til *D.A.P. Co.'s* Hovedkontor i New York.

Ved den af Udvalget foretagne Undersøgelse af Kufferten havde det vist sig, at den — bortset fra Oliekritdet og Saltleret, der slet ikke kunde stamme fra Harte, — kun indeholdt Prøver fra Boringer i Efteraaret 1936. Kærnen fra den 14. November 1936 var indpakket i et Stykke brunt Papir, adresseret til Hotel Astoria, hvor Ravlin boede under sit Ophold i København fra den 15. til 20. November 1936. Papiret var forsynet med Poststempel fra den 17. November. Flere af Etiketterne, bl. a. paa Prøverne 18 og 19, var ifølge Erklæring fra en Skriftekpert forsynet med Paategning med Ravlins Haandskrift. Ravlin vilde dog ikke indrømme, at det var ham, der havde skrevet disse Etiketter.

Han forklarede endvidere om Kuffertens Indhold, at han ikke havde opdaget Saltleret med Saltkrystallerne, forinden han i Efteraaret 1947 tog Kufferten ned fra sit Pulterkammer. Naar han ikke forinden dette Tidspunkt var blevet opmærksom paa Saltleret med Saltkrystallerne, var Grunden den, at Saltkrystallerne havde været omgivet af en klæbrig Masse, som som Følge af Prøvernes Indtørring efterhaanden maatte være faldet af under Kassens Transport til Amerika. Han forklarede forsøg, at Saltleret stammede fra en Kærne, men rettede det efter nogen Vaklen til, at det maatte dreje sig om Skyldeprøver og angav som Aarsag til, at Saltkrystallerne ikke var blevet opløst paa Vejen op gennem Borehullet, at de havde været omgivet af en gummiagtig, klæbrig Skifer (gummy shale). Efter Ravlins Opfattelse stammede Krystallerne fra et 1—2" tykt Lag, og der var kun kommet en til to Prøver op. Han kunde ikke give nogen Forklaring paa, hvorledes han under Afhøringen i Washington i Oktober 1947 uden en nærmere Undersøgelse af Kufferten havde kunnet være saa heldig netop at faa fat i de eneste Saltkrystaller, der fandtes i den store Samling af Prøver i Kufferten. Lige saa lidt kunde han forklare, hvorledes han i 1936 kunde have været saa heldig mellem det store løsborede Materiale netop at samle de to Prøver op, som indeholdt paa det daværende Tidspunkt usynlige Saltkrystaller. Han kunde heller ikke forklare, hvorfor han ikke allerede ved Afhøringen i Washington havde gjort den danske Forhørsleder opmærksom paa, at den Prøve, han demonstrerede, ikke alene smagte salt, men ogsaa indeholdt Centimeter-store Saltkrystaller. Uanset, at Ravlin indrømmede, at han selv var meget overrasket over Saltkrystallerne, kunde han ejheller forklare, hvorfor han ikke havde gjort Direktør Hamilton udtrykkeligt opmærksom paa disse, da denne smagte paa Prøverne, og han kunde heller ikke huske, om han gjorde Gulf's to Sagførere, der var til Stede under Afhøringen i Washington, opmærksom paa Saltkrystallerne. Han hævdede ligeledes, at han heller ikke gjorde sin Broder opmærksom paa Saltkrystallerne. Senere under Afhøringen erklærede Ravlin, at han ikke følte sig helt sikker paa, at disse Saltkrystaller ikke kunde stamme fra et andet Sted end Harte, da det var Østman, der havde pakket Kufferten. Han var heller ikke sikker paa, at Kufferten indeholdt Salt, der stammede fra Kærnen fra den 29. Oktober 1936. Denne Kærne havde han i sin Tid brækket over og han havde da set nogle smaa Saltkrystaller skinne, ligesom han havde konstateret, at Kærnen smagte salt. Der havde iøvrigt flere Gange været Saltkrystaller af ganske ringe Størrelse i Kærnerne. Medens han i 1947 hævdede, at dette var Geologerne velbekendt, vilde han i 1948 ikke paastaa dette, men kunde ikke forklare, hvorfor han aldrig havde henledt Geologernes Opmærksomhed paa disse Saltkrystaller eller drøftet dem med Geologerne. Naar han ikke havde opbevaret disse Saltkrystaller, maatte Grunden være den, at han ikke var særligt interesseret i at finde Salt i Danmark; det var Olie, han ønskede at finde. Grunden til, at han ikke havde kærneboret Dagen efter den 29. Oktober 1936, var den, at de fremdragne Saltkrystaller ikke angav Tilstedeværelsen af mere Salt, end han havde fundet til andre Tider, og han vilde derfor ikke bekoste en Kærneboring.

Det var en Fejltagelse, at Oliekritdet havde beroet i Kufferten, som han i Efteraaret 1947 sendte til *D.A.P. Co.* uden forinden at have undersøgt den nærmere. Saafremt han havde opdaget Oliekritdprøverne inden Afsendelsen, vilde han have taget dem ud af Kufferten. Oliekridtet havde han hentet i Heide.

Vedrørende Rejsen til Heide har Ejeren af den Ejendom, hvor Harteboringen fandt Sted, *Gaardejer Chr. Dahl*, forklaret, at Ravlin og Østman kørte i Bil til Tyskland Søndagen før Saltfundet. Da Dahl kort efter hørte om Saltfundet, tænkte han, at Ravlin og Østman havde hentet et Stykke Salt i Tyskland og senere anbragt det i Kærnerøret.

*Østman* forklarede i 1943, at han og Ravlin paa et eller andet Tidspunkt under Boringen var paa en Automobiltur til Heide sammen med deres Hustruer, men at de ikke hjembragte Kærner fra denne Tur.

I Foraaret 1948 har Østman overfor Politiet forklaret, at han og Ravlin kort Tid før Saltfundet var paa en Automobiltur til Heide — vistnok sammen med deres Hustruer. De besaa først et arbejdende Boretaarn og begav sig derpaa ned i en forladt Skakt, hvor der laa en Del opgravede, meget mørke, af Olie gennemvædede Kridtstykker. Det var ikke Kærneprøver. Ravlin samlede nogle Stykker op, som de tog med til Harte.

*Ravlin* har i 1947 forklaret, at han og Østman sammen har været i Heide for at se paa de derværende Boringer. De hjembragte imidlertid ingen Kærner, da Materialeet i Heide ikke var i Stand til at tage Kærner.

I Foraaret 1948 har Ravlin som foran nævnt indrømmet, at han havde medtaget nogle Stykker Oliekridt fra Heide.

*Østman* har i 1943 forklaret, at Ravlin i Løbet af Sommeren og Efteraaret 1936 var blevet mere og mere nervøs.

Grunden til hans Nervøsitet var navnlig, at nogle Forhandlinger, han havde haft med Statsministeriet, ikke var forløbet saa gunstigt, som han havde ventet, ligesom Ravlin var meget skuffet over, at man ikke som paaregnet havde fundet Salt i ca. 700 m Dybde.  

De af Østman omtalte Forhandlinger mellem Ravlin og Statsministeriet maa formentlig referere til den ovenfor pag. 8 omhandlede Brevveksling, hvorunder Statsministeriet i Sommeren 1936 erklærede, at man til Opfyldelse af Undergrundslovens § 4, Nr. 7, vilde kræve, at Indvindingsvirksomheden maatte være i Gang for hvert enkelt Raastof inden 4 Aar efter Bevillingens Meddelelse, for at Retten til Efterforskning og Indvinding af det paagældende Raastof kunde bevares. Denne Udtalelse var i Modstrid med Statsministeriets Standpunkt i December 1935.

Vedrørende sin Forventning om at finde Salt ved Harteboringen har *Ravlin* forklaret, at *Dr. Madsen* havde udtalt, at der sandsynligvis var Saltlinser i Undergrunden ved Harte, og at dette var en af Aarsagerne til, at Boringen blev foretaget paa det paagældende Sted. Der var imidlertid efter Ravlins Udsagn ikke Holdepunkt for at vente Saltfund i nogen bestemt Dybde.  

*Dr. Madsen* har imidlertid ved flere Lejligheder før Saltfundet offentligt udtalt, at der var Sandsynlighed for Saltforekomster i 700 m Dybde ved Harte.

I 1948 har *Ravlin* erklæret, at han ikke kendte Dr. Madsens Teori om, at der vilde blive fundet Salt i den nævnte Dybde, ligesom han ikke erindrede at have set Rapporterne om de geofysiske Maalinger, der var foretaget i Egnen omkring Kolding, før han kom til Danmark.

Ravlin hævdede, at hvis det havde staaet til ham, vilde han have foretaget større geofysiske Maalinger end de hidtil foretagne, der var ganske utilstrækkelige. Han havde ingen Forklaring paa, hvorledes han kunde vide, at de var utilstrækkelige, naar han ikke havde set dem, og hvorfor han ikke havde bedt om at se dem, naar han netop mente, det var vigtigt, at der blev foretaget geofysiske Maalinger.  

Det fremgaar imidlertid af Brevvekslingen mellem Ravlin og Østman, at Ravlin inden Iværksættelsen af Harteboringerne udbad sig endog meget detaljerede Oplysninger om Resultaterne af de geofysiske Maalinger ved Kolding og flere Gange rykkede for dem, da hans Financiers som en Betingelse for at yde ham økonomisk Støtte havde krævet, at de blev gjort bekendt med disse Resultater. Da Østman havde fremsendt de ønskede Oplysninger til U.S.A., gik Financeringen i Orden.

Det er under Sagens Behandling blevet oplyst, at Ravlins Boreselskab i Miami gik fallit kort før, Ravlin i 1934 rejste til Danmark.

*Østman* har forklaret, at Ravlin hen paa Efteraaret 1936 erklærede, at det blev nødvendigt at skaffe mere Kapital dels til Iværksættelse af en ny Boring, dels til systematiske Undersøgelser af Danmarks Undergrund, og at han derfor maatte rejse til Amerika inden Nytaar 1937 for at sætte sine Financiers ind i Situationen. Ravlin mente dog, at den nødvendige Kapital vilde blive stillet til hans Raadighed. Omkring den 1. November 1936 fortalte Ravlin, at han havde bestilt Billet til den 15. November s. A., og Dagen efter, at Saltet var fundet — altsaa den 14. November 1936 — afrejste Ravlin til København. Østman havde ikke Indtryk af, at Ravlin paa noget Tidspunkt havde Vanskelighed ved at udrede Arbejdslønninger eller ved at betale løbende Regninger. Derimod var Ravlin meget sparsommelig.  

Vedrørende Financeringen af sine Boringer ved Harte har *Ravlin* i 1947 forklaret, at Halvdelen af Kapitalen blev indskudt af ham selv og hans Broder, den anden Halvdel af en god Ven af hans Familie, Mrs. Helen Parson, der ogsaa skulde deltage med Halvdelen i Udbyttet af Boringerne. I 1948 hævdede Ravlin, at han havde haft endnu en Partner, men han nægtede at opgive Navnet paa denne, uden at han i øvrigt forklarede, hvorfor han ikke havde omtalt denne tidligere. Ravlin hævdede øvrigt, at hans og hans Broders økonomiske Situation dengang var saa god, at de selv kunde have finansieret Boringerne. Ravlin bestred Østmans Forklaring om, at han skulde have erklæret, at han var nødsaget til at rejse til U.S.A. inden Nytår 1937 for at træffe Aftale med sine Financiers. Naar han rejste hjem paa det paagældende Tidspunkt, var det dels for at skaffe nyt Materiel til Boringerne, dels for at kunne holde Jul sammen med sine Forældre. Hans Hjemrejse havde heller ikke noget med Saltfundet at gøre. Den var bestemt flere Uger i Forvejen.  

Ravlin erklærede under begge Afhøringer, at han ikke paa noget Tidspunkt havde haft Besvær med sine Financiers. Han betegnede det som latterligt at give sig i Kast med et saa stort Foretagende som en Koncession paa hele Danmarks Undergrund uden at have de fornødne økonomiske Ressourcer. Han hævdede i øvrigt i 1948, at han i 1936 øjeblikkeligt kunde have præsteret 250.000 Dollars.

*Boremesteren* og næsten alle ved Harteboringen beskæftigede *Arbejdere* har imidlertid haft Indtryk af, at Ravlins økonomiske Forhold — i hvert Fald til Tider — ikke var gode, og de har alle forklaret, at Ravlin var meget sparsommelige. Boremesteren og Tømrer *Harald Riis* har forklaret, at Boremateriellet var billigt og daarligt, og Riis har yderligere forklaret, at Ravlin altid selv vilde reparere Materiellet, selvom han ikke var i Stand til at gøre det ordentligt. Der indtraf ogsaa flere tekniske Uheld ved Boringerne; ved et af dem blev Boremester *Remahl* kvæstet — efter hans egen Opfattelse, fordi det anvendte Materiel var i daarlig Stand. *Arbejdsmand Kraft* har forklaret, at Ravlin plejede at have Penge til Raadighed, naar han lige kom tilbage fra en Rejse til U.S.A.

Arbejderne fandt det paafaldende, at Saltfundet fandt Sted Dagen før, Ravlin skulde afrejse fra Harte.

Det er senere blevet oplyst, at Ravlin med Benyttelse af en Returbillet afrejste fra København til U.S.A. den 20. November 1936. Hans Skib skulde være afsejlet nogle faa Dage tidligere, men blev i sidste Øjeblik forsinket.

Det fremgaar af de hos Østman beslaglagte Papirer, at Højesteretssagfører *Carstensen* kort efter Saltfundet havde faaet at vide, at Ravlin ingen Penge havde og forsøgte at sælge sine Rettigheder i Danmark, hvilket Carstensen var meget opbragt over.

Østman fandt, som Korrespondancen viser, Anledning til at beklage sig til Ravlin over, at han ikke blev holdt tilstrækkelig godt underrettet om dennes økonomiske Situation. Ravlin svarede, at han havde svært ved at rejse ny Kapital før efter Nytår 1937, og at han derfor heller ikke før Foraaret 1937 vilde være i Stand til at stifte det Aktieselskab, som ifølge hans Planer skulde have Koncessionen (det senere *D.A.P. Co.*). Dette viser, at det er usandfærdigt, naar Ravlin i 1948 har hævdet, at han i 1936 omgaaende kunde have skaffet et Beløb paa ikke mindre end 250.000 $ til Veje.

Det lykkedes imidlertid Ravlin at skaffe de nødvendige Midler til Boringens Fortsættelse, selvom det tog længere Tid, end han havde paaregnet. Derimod har han aabenbart ikke kunnet skaffe Midlerne til Stiftelsen af *D.A.P. Co.*, jfr. det foran pag. 9 anførte om den urigtige Anmeldelse til Aktieselskabsregisteret. Det kan i denne Forbindelse ogsaa nævnes, at Østman i Januar—Februar 1937 havde noget Besvær med at faa en af Ravlin udstedt Check paa 5.000 Dollars indløst af Landmandsbanken i København og af Chase National Bank i New York. Den amerikanske Bank vilde ikke paa Forhaand garantere for Indløsningen af Ravlins Checks.

Omkring Nytår 1937 maa Statsministeriet ogsaa have hørt Rygterne om Ravlins Pengeforlegenhed. Det fremgaar af Statsministeriets Akter, at Statsministeriet forlangte, at Boringerne — som fastsat i Boretilladelsen — blev genoptaget senest 3 Maaneder efter Standsningen den 14. November 1936, og erklærede, at Boretilladelsen i modsat Fald vilde være forbrudt.


[^1]: Indkøb af Salt. (Bilag 9-11)
[^2]: (Bilag 54)
[^3]: (Bilag 40)
[^4]: (Bilag 28)
[^5]: Salt paa Borestedet.
[^6]: (Bilag 22)
[^7]: (Bilag 21)
[^8]: (Bilag 27)
[^9]: (Bilag 130)
[^10]: Saltfforsøg.
[^11]: (Bilag 55-56)
[^12]: (Bilag 116)
[^13]: Østmans Notater om Saltfundet. (Bilag 82)
[^14]: (Bilag 84)
[^15]: Ravlins Kuffert. (Bilag 55)
[^16]: (Bilag 17-19)
[^17]: (Bilag 46)
[^18]: (Bilag 56)
[^19]: Rejsen til Heide (Bilag 39)
[^20]: (Bilag 9-11)
[^21]: (Bilag 17-19)
[^22]: (Bilag 55)
[^23]: Ravlins Forhandlinger med Statsministeriet i 1936. (Bilag 9-11)
[^24]: Ravlins Forventning om at finde Salt. (Bilag 55)
[^25]: (Bilag 86-94)
[^26]: Ravlins økonomiske Forhold. (Bilag 9-11)
[^27]: (Bilag 55-56)
[^28]: (Bilag 23-30)
[^29]: (Bilag 99)
[^30]: (Bilag 100)
[^31]: (Bilag 100-101)
[^32]: (Bilag 108-109)