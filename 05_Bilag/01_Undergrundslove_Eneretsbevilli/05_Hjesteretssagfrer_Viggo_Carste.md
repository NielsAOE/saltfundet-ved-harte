### Højesteretssagfører Viggo Carstensens Skrivelse af 17. November 1936 til Statsministeriet.

**Bilag 5.**

***Re: Ingeniør F. F. Ravlin.***

Refererende til behagelige Konferencer i Gaar i Ministeriet med Hr. Departementschef Fr. Petersen tillader jeg mig herved at bekræfte, at Ingeniør F. F. Ravlin har anmodet mig om at meddele følgende.

Da Ingeniør Ravlin har fundet Raamaterialet — Salt —, anmoder han nu om at faa *en skriftlig Bekræftelse fra Ministeriet om, at han naar som helst inden den 15. Juli 1938 paa Begæring kan faa meddelt Bevilling til med Eneret at efterforske og indvinde Olie, Gas, Salt og andre Raastoffer i Kongeriget Danmarks Undergrund, Færøerne undtaget, i et Tidsrum af 50 Aar.*

Ministeriets skriftlige Tilsagn gives paa den Betingelse, at Ingeniør Ravlin skriftlig afgiver følgende Erklæring:
>»Jeg forpligter mig til at fortsætte de Undersøgelser, som allerede er begyndt, over hele Danmark, alt i Overensstemmelse med mine Planer.
Det er min Plan paa Baggrund af den Erfaring, jeg vil faa fra mit Arbejde ved Kolding, efterhaanden at gaa videre med lignende Undersøgelser, herunder indbefattet andre geofysiske Undersøgelser paa de Steder, hvor D.G.U. har foretaget magnetiske Maalinger.
Jeg forbeholder mig Ret til at forandre disse Planer efter de eventuelle Omstændigheder og under rimelig Hensyntagen til den forretningsmæssige Side ved Foretagendet.«

Ingeniør Ravlin er klar over, at for saa vidt angaaer Raastoffet — Gas — vil Koncessionen ikke gælde Gas af samme Oprindelse og fundet under samme Forhold som den Gas, der for Tiden indvindes i Vendsyssel.

For en Ordens Skyld tillader jeg mig at bekræfte, at efter Ministeriets skriftlige Bekræftelse af ovenstaaende, vil Indholdet af Ingeniør Ravlins Ret til Efterforskning og Indvinding af Raastoffer i Danmarks Undergrund fremgaa af den *i Ministeriets Skrivelse af 25. Januar 1935* indeholdte Bevilling og det deri indeholdte Tilsagn, saaledes som denne Skrivelse er blevet ændret ved følgende Skrivelser fra Ministeriet:


| Nr. | Dato              | Modtager              |
|-----|-------------------|-----------------------|
| 1   | 11. Marts 1935    | Ingeniør Østman       |
| 2   | 15. Marts 1935    | samme                 |
| 3   | 25. Marts 1935    | samme                 |
| 4   | 26. August 1935   | samme                 |
| 5   | 16. September 1935| Ingeniør F. F. Ravlin |
| 6   | 13. December 1935 | samme                 |
| 7   | 26. Maj 1936      | samme                 |
| 8   | 16. Juli 1936     | Undertegnede          |
| 9   | 30. Juli 1936     | samme                 |
| 10  | 21. August 1936   | Ingeniør F. F. Ravlin |
| 11  | 5. Oktober 1936   | samme                 |

Det bemærkes dog, at Tilføjelsen i det sidstnævnte Brev af 5. Okt. 1936 under Punkt 1) som Følge af den ovenfor angivne Aftale betragtes som bortfaldet, hvilket ogsaa gælder Punkt 1) i Ministeriets Skrivelse af 21. Aug. 1936.

Under Mødet i Statsministeriet blev det anført, at Ingeniør Ravlin var forpligtet til at fortsætte Undersøgelserne uden større Afbrydelser end ca. 3 Maaneder, jfr. Ministeriets Skrivelse af 25. Januar 1935. I denne Anledning ønsker Ingeniør Ravlin, at det bekræftes, at Rejser, som foretages til Indkøb af nye Materialer, eller Tid, som anvendes til Reparation eller Erhvervelse af Materialet til Reparationer, ogsaa forstaas som værende Opfyldelse af Kravet om Foretagelse af Boring. I denne Henseende ønsker Ingeniør Ravlin eksempelvis at anføre, at saavel han som Ingeniør Østman forgæves har foretaget længere Rejser i Tyskland for at faa forskellige Borematerialer, men har været nødsaget til at erhverve disse fra Amerika.

Med Højagtelse  
**Viggo Carstensen.**
