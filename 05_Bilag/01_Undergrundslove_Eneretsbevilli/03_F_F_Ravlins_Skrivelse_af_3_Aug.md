### F. F. Ravlins Skrivelse af 3. August 1934 til Statsministeriet.

**Bilag 3.**

Jeg undertegnede Fred. F. Ravlin af Miami Florida U. S. of Amerika; Præsident for "The east coast oil and natural gas Cy. Inc.", og Appreciurer for "The federal Land Bank" i Columbia Syd Carolina, U. S. A., ansøger herved høfligst den danske Regering om Koncession til at bore efter Olie i Danmark.  
Jeg erklærer mig Stand til, at have alt i Orden og paabegyndt den første Boring inden 2 (to) Aar fra Dato, og selv at afholde alle Udgifter, i modsat Fald tilbagegives Koncessionen.

Jeg kan tilbyde den danske Stat 4 (fire) Procent af den udvundne Olie i den Form, den maatte ønskes, som Afgift for Koncessionen.  
Min Garanti for, at jeg kan magte Opgaven er at jeg er en af de mest benyttede Olieexperter i U. S. A. og lige har fuldført, og financieret Olieboringerne i Syd Florida; disse er 5400' dybe og kostede $ 150,000 pr. Boring.

Min eneste Repræsentant her i Danmark er Ingeniør Karl Jensen*), Kjeldsgaardsvej 29, Valby, der har særlig Fuldmagt til at handle paa mine Vegne.  
Med særdeles Højagtelse  
**Fred. F. Ravlin.**

*) Navneforandring i Slutningen af 1934 til Østman (Udv. Anm.).
