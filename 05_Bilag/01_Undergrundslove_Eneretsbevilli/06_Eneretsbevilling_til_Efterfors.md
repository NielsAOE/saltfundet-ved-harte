### Eneretsbevilling til Efterforskning og Indvinding af Raastoffer i Kongeriget Danmarks Undergrund (dateret 7. Februar 1938).

**Bilag 6.**

Da F. F. Ravlin, Miami, Florida, ved de af ham med Statsministerens Tilladelse foretagne Efterforskningsarbejder har fundet Raastoffet Salt i Undergrunden ved Harte i Nærheden af Kolding, meddeles der herved, jfr. Statsministeriets Skrivelse af 5. Oktober 1936, Danish American Prospecting Co., Miami, Florida, U.S.A., Eneretsbevilling for et Tidsrum af 50 Aar til Efterforskning og Indvinding af Raastoffer i Danmarks Undergrund, bortset fra Færøerne, paa de i Lov Nr. 27 af 19. Februar 1932 (nedenfor kaldet »Mineloven«), jfr. Lov Nr. 23 af 31. Januar 1936, af hvilke Love Eksemplarer vedhæftes, angivne Vilkaar og iøvrigt paa følgende nærmere Betingelser:

§ 1.

Bevillingen omfatter Olie, Gas, Salt og alle andre Raastoffer, alt for saa vidt disse tilhører den danske Stat i Henhold til § 1 i Mineloven.

Som ovenfor anført er Færøerne undtaget fra Bevillingen, ligesom Grønland, for hvilket Mineloven ikke er gældende, ikke omfattes af Bevillingen.

Under Hensyn til, at der er givet F. F. Ravlin Tilladelse til Efterforskning af Raastoffer indtil 15. Juli 1938, meddeles nærværende Eneretsbevilling pr. 15. Juli 1938, fra hvilket Tidspunkt dens Gyldighedsperiode af 50 Aar løber. Bevillingens Gyldighed er dog betinget af, at Bevillingshaveren forud før nævnte Dato ved en i af en dansk Bank udstedt Garanti har dokumenteret, at der til Raadighed for yderligere Efterforskningsarbejder haves et Beløb af 50.000 Kr., paa hvilket Beløb der kun kan trækkes, naar Udbetalingsordren er paategnet af Statsministeriet, jfr. Minelovens § 2, 3. Stk., og Statsministeriets Skrivelse af 16. Juli 1936, hvoraf en Genpart er vedhæftet nærværende Bevilling.

§ 2.

Til Opfyldelse af de i Minelovens § 2, Stk. 3, indeholdte Fordringer har F. F. Ravlin udarbejdet den i Bevilling af 25. Januar 1935 skitserede Plan:

*Olie- og Gas-Virksomheden.*

Driftsanlægget paaregnes at omfatte fire Hovedgrupper:

- *Boreanlægget*, omfattende Stilladser med Boreapparater og de for Driften af disse nødvendige Maskiner og Kedler.
- *Raffineringsanlægget*, bestaaende af een eller flere Udfældningstanke med tilhørende Anlæg og Pumpe.
- *Transportanlægget*, bestaaende af Rørsystemer, der leder Olien fra Produktionsanlæggets Tanke gennem Højtrykspumper til Afskibningshavnens Tanke.
- *Tankanlæg* i Afskibningshavnen med tilhørende Pumpestation.

Hvad Gasvirksomheden angaar, kan intet bestemmes, idet alt afhænger af Gassens Brændværdi og kemiske Analyse samt de stedlige Forhold, under hvilke den findes.

*Salt-Virksomheden.*

Driftsanlægget skal omfatte tre Hovedgrupper:

- *Boreanlægget*, der er det samme som Olieanlæggets.
- *Raffineringsanlægget*, bestaaende af et Inddampningsanlæg og Tørrerum med Rense- og Sigte-Apparater.
- *Oplagsanlægget*, bestaaende af Pakhus, Vejebord og Forsendelsesafdeling.

Til denne Plan har F. F. Ravlin gjort følgende Tilføjelser:

- Udviklingen vil først føres videre gennem de geologiske Resultater af de to Dybdeboringer i Harte, Danmark, foretaget af F. F. Ravlin. Derefter skal følge geofysisk Arbejde, som i Øjeblikket foretages over forskellige Omraader, over hele Jylland, Fyn og Sjælland, eventuelt hele Danmark, og Boringer vil blive foretaget paa forskellige Steder, hvor det geofysiske og geologiske Arbejde giver Løfter om Tilstedeværelsen af værdifulde Raastoffer af en eller anden Art.
- Andre Boringer vil blive foretaget eller Skakter bliver bygget for at bestemme Undergrundsformationerne.
- Det geofysiske Arbejde vil blive foretaget ved Hjælp af de sidste og bedste eksisterende Hjælpemidler som Gravimeter, Torsionsvægt, Magnetometer, elektrisk Metode og Seismograf.
- Boringerne vil blive systematisk foretaget ved Hjælp af roterende Boreudstyr, som det der anvendtes ved Boringerne i Harte, Kabelborværktøj eller Rør, saaledes at Tilstedeværelsen af Raastoffer kan lokaliseres, Prøver udtages, og det tilnærmelsesvise Bruttoomfang af Raastofferne beregnes.
- Udvinding kan i nogle Tilfælde foregaa ved Hjælp af Boreudstyret.
- Minørarbejder vil muligvis ogsaa blive bragt i Anvendelse for Efterforsknings- og Udvindings-Formål.
- Fuldstændige Rapporter over det geofysiske Arbejde (herunder Kort, Planer m. v.) tillige med Rapporter over Fund og Foretagendets Fremskridt vil regelmæssigt blive meddelt Statsministeren. Foreløbige Rapporter vil blive tilstillet Ministeriet maanedsvis.

§ 3.

Med Hensyn til § 2, Stk. 4, i Mineloven har Statsministeriet allerede, som det fremgaar af Ministeriets Skrivelser af 16. og 30. Juli 1936, hvoraf Kopi er vedhæftet — godkendt Anlæggene til Salt- og Olie-Indvindingen og fastsat de i denne Henseende nødvendige Penge summer. Anlæg til Indvinding af andre Raastoffer skal godkendes paa lignende Maade.

Indvinding vil være at sætte i Gang, saa snart der findes tilstrækkeligt, værdifuldt Raastof.

Naar et Indvindingsanlæg er fuldført, vil der snarest muligt til Statsministeren være at indsende et af en statsautoriseret Revisor revideret fuldstændigt Regnskab over den til Anlægget anvendte Kapital.

§ 4.

Staten forbeholder sig Ret til, til enhver Tid for egen Regning at foretage stedlige videnskabelige geologiske og geofysiske Undersøgelser, for saa vidt disse ikke griber forstyrrende ind i Bevillingshaverens Virksomhed.

§ 5.

Staten har Ret til at føre stadig Tilsyn med ethvert i Gang værende geofysisk Arbejde og Boring.

Planer for saadanne Undersøgelser maa forud godkendes af Statsministeren. Meddelelse om Tidspunktet for Begyndelsen og Afslutningen af disse Undersøgelser og for nye Boringer skal i god Tid forud indsendes til Statsministeriet, til hvilket ligeledes Standsninger i Boringer og geofysiske Undersøgelser straks indberettes.

Naar Boringer foretages, skal de Meddelelser, der foreskrives i Mineloven angaaende Boringernes Begyndelse, Fremskridt, Afslutning og Resultater indsendes til Danmarks geologiske Undersøgelse (D.G.U.) i Henhold til dennes Instruktioner sammen med Prøver af de gennemborede Lag. Ligeledes skal vigtige geologiske Forsteninger, der maatte findes, og Dele af Borekerner, hvis det ønskes, indsendes til D.G.U.

D.G.U.'s Tilsyn skal være berettiget til — mod en af Statsministeren fastsat Erstatning for foraarsaget Standsning i Boringerne — at maale Temperaturen i Borehullerne.

Statsministeriets fornævnte Tilsyn har endvidere Ret til for egen Regning stadig at tilse de af Bevillingshaveren etablerede Indvindingsanlæg.

§ 6.

Senest 3 Maaneder efter Udgangen af hvert Driftsaar vil Bevillingshaveren til Statsministeren have at indsende et nøjagtigt af en statsautoriseret Revisor revideret Regnskab for Driftsaaret. Regnskabet skal affattes saaledes, at det indeholder særskilt Opgørelse for hvert enkelt af de Raastoffer, med Hensyn til hvilke Indvinding har været i Gang i det paagaeldende Driftsaar. I det første Regnskab opføres alle af Bevillingshaveren hidtil afholdte Udgifter til Efterforskning. Da alle Regnskaberne for ovennævnte Udgifter beror i Amerika, vil de blive udfærdigede af en amerikansk statsautoriseret Revisor.

Regnskaberne maa ikke offentliggøres af eller ved Statsministeriet.

§ 7.

Bortset fra saadanne faglærte og teknisk uddannede Mænd, som efter Bevillingshaverens Mening nødvendigvis maa antages i U.S.A. eller andet Udland, skal mindst 90 pCt. af Funktionærer og Arbejdere ved Virksomheden til enhver Tid bestaa af danske Statsborgere.

Med Hensyn til Driftsledelsen stilles der kun Krav om Indfødsret, for saa vidt dette er foreskrevet ved Lovgivningens almindelige Bestemmelser.

Naar som helst geologisk Arbejde er nødvendigt for Foretagendet, skal der af Virksomheden til Deltagelse i Arbejdet antages en dansk Geolog.

§ 8.

Bevillingen kan ikke overdrages til andre uden Statsministerens Samtykke, eller uden at Vederlaget er oplyst. Begge disse Betingelser skal opfyldes. Det samme er gældende med Hensyn til Overdragelse til andre af nogen Del af den af Bevillingshaveren drevne Virksomhed.

Disse Bestemmelser gælder ogsaa for alle senere Overdragelser.

§ 9.

Statsministeren udnævner en Repræsentant (kommitteret), der samarbejder med Driftsledelsen, og til hvem det i Minelovens § 4, Stk. 4, ommeldte Statstilsyn henlægges. I Honorar til den kommitterede betaler Bevillingshaveren ialt 1000 Kr. aarlig, der forhøjes til 4000 Kr. fra det Tidspunkt, da der træffes Foranstaltning til Etablering af en Indvindingsvirksomhed. For uden dette Honorar betales der til den kommitterede Diæter, 12 Kr. pr. Dag, naar der foretages Tilsynsrejser, og Refusion af Udgifter til Befordring paa disse Rejser.

Statsministeren har i Henhold til § 4, Stk. 3, i nævnte Lov godkendt Danish American Prospecting Co.'s Vedtægter. Dette Selskab har en Filial registreret i Danmark til Opfyldelse af den nævnte § 4, Stk. 5, i Mineloven. De omhandlede Bestemmelser i Aktieselskabsloven kommer til Anvendelse paa enhver Indvindingsvirksomhed, der etableres, og paa Grundlag af disse Virksomheders Regnskaber.

Hvis offentlig Indbydelse til Aktietegning finder Sted, maa Bekendtgørelse herom ske paa samme Tid i København som i Udlandet.

§ 10.

Bevillingen er iøvrigt betinget af Opfyldelse af de i Minelovens § 4, Nr. 7, 8 og 9 nævnte Vilkaar.

§ 11.

Bevillingen fortabes, hvis nogen af de i §§ 2—4 i Mineloven nævnte almindelige eller ved Bevillingens Meddelelse satte særlige Betingelser ikke opfyldes, eller en af de fastsatte Tidsfrister overskrides.

Foreligger »force majeure« i et vist Tidsrum, forlænges Fristen med et tilsvarende Tidsrum. »Force majeure« kan dog ikke forlænge Bevillingens Gyldighedstid.

§ 12.  
Efter Udløbet af den for Bevillingen fastsatte Gyldighedsfrist af 50 Aar skal alle til Indvindingsvirksomheden hørende Anlæg uden Vederlag tilfalde den danske Stat.  

Ophører Indvindingsvirksomheden definitivt paa et tidligere Tidspunkt, har Statsministeriet Ret til enten at kræve alle dertil hørende Anlæg fjernet eller at overtage Virksomheden med alle dertil hørende Anlæg for Anlæggenes bogførte Værdi med Fradrag af 1/50 for hvert Aar, der paa dette Tidspunkt er forløbet af den 50-aarige Koncessionsstid.  

Hvis Ministeriet ikke ønsker at overtage Anlæggene som ovenfor anført, skal Bevillingshaveren fjerne Anlæggene inden Forløbet af tre Aar fra Virksomhedens Ophør, med mindre Anlæggene forinden har fundet anden Anvendelse, imod hvilken Ministeriet ikke har nogen begrundet Indvending, f. Eks. med Hensyn til Anlæggenes mulig skæmmende Virkning paa Omgivelserne.  

De af Bevillingshaveren til Statsministeriet indsendte Rapporter m. v. om de for dennes Regning foretagne geofysiske Undersøgelser er efter Virksomhedens Ophør i Danmark til fri Raadighed for Statsministeriet.  

§ 13.  
Statsministeren vil tillade Foretagelsen af ethvert Arbejde i Forbindelse med Virksomheden, der af Bevillingshaveren maatte findes fornødent til Opfyldelse af Virksomhedens Formaal, for saa vidt det paagældende Forhold falder inden for Statsministeriets Forretningsomraade.  

Statsministeriet vil være villigt til efter Bevillingshaverens Begæring at foranledige foretaget enhver Ekspropriation af Arealer, som maatte findes fornødne til Efterforsknings- eller Indvindingsvirksomheden. I Tilfælde af Tvist om Fornødenheden af en begæret Ekspropriation afgøres Spørgsmaalet af tre Voldgiftsmænd, som kan være Udlændinge. Statsministeriet vælger den ene Voldgiftsmand, Bevillingshaveren den anden, og disse to Voldgiftsmænd vælger den tredje. Saafremt de to af Parterne valgte Voldgiftsmænd ikke kan enes om Valget af den tredje Voldgiftsmand, vil Præsidenten for Sø- og Handelsretten i København udpege den tredje Voldgiftsmand. Enhver Beslutning af denne Voldgiftsdomstol vil blive truffet ved Stemmeflerhed.  

§ 14.  
Udgifterne ved de seismiske Undersøgelser, der forud for 25. Januar 1935 er foretaget i Danmark af Staten og de private Selskaber i Sønderborg og Kolding, ialt 49.608 Kr. 62 Øre, betales af Bevillingshaveren, naar Indvindingsvirksomhedens økonomiske Status efter Statsministerens Skøn gør det muligt for Virksomheden at bære denne Udgift.  

Saafremt det imidlertid maatte vise sig, at disse Undersøgelser ikke har været til Nytte for Bevillingshaveren, f. Eks. hvis Raastoffer af tilstrækkelig Værdi inden for den paagældende Byde ikke er blevet indvundet i Omegnen af Kolding eller Sønderborg, bortfalder Pligten til Udredelse af disse Udgifter.  

§ 15.  
Den danske Regering tillader Bevillingshaveren og fremmede Statsborgere eller Selskaber, som i Forbindelse med denne anbringer Kapital, Materiale eller andre Varer i Efterforskninger og Boringer eller Produktion af Olie, Gas, Salte og andre Raastoffer som omhandlet i den givne Tilladelse, at udføre fra Danmark al saadan Kapital, Materiale, eller andre Varer, eller hvad der i Tilfælde af Salg i Danmark maatte træde i Stedet herfor, alt i Overensstemmelse med de til enhver Tid gældende Love og Anordninger. Med samme Forbehold kan al Dividende og Fortjeneste, som hidrører fra Virksomheden, uden Undtagelse sendes til Personer og Selskaber uden for Danmark.  

§ 16.  
De Afgifter, der vil være at udrede til Statskassen for Udnyttelsen af denne Bevilling, fastsættes saaledes:  

*Olie og Gas.* 

Afgiften fastsættes indtil videre til 4 (fire) pCt. af den reelle Salgspris, Koncessionshaveren har opnaaet ved Salg af den producerede og salgbare Olie og Gas. Hvis Produkterne sælges til Udlandet, og Salget har fundet Sted for Eksporten, skal Salgsprisen paa samme Maade danne Basis for Koncessionsafgiften. Hvis Produkterne eksporteres til Udlandet, før Salget har fundet Sted, skal Koncessionsafgiften fastsættes paa Basis af den Salgspris, Bevillingshaveren sidst har opnaaet i Danmark.  

Saafremt Bevillingshaveren ikke har foretaget Salg af saadanne Produkter i Danmark, skal den 4 pCt. Koncessionsafgift fastsættes paa Basis af den sidste Gennemsnitssalgspris, opnaaet her i Landet for lignende Produkter i Henhold til herom indhentet Udtalelse fra Grosserersocietetet.  

Statsministeriet forbeholder sig at kræve Koncessionsafgiften forhøjet til 7 (syv) pCt., saafremt Udbyttet af Virksomheden efter Ministerens Skøn gør en Forhøjelse rimelig.  

Afgiften indbetales til Ministeriet samtidig med Indsendelsen af Driftsregnskabet; den til Kontrollen med Beregningen fornødne Dokumentation maa medfølge. Af Afgiftsbeløb, der indbetales mere end 3 Maaneder efter Driftsaarets Udgang, svares 5 pCt. Rente fra Udgangen af de nævnte 3 Maaneder at regne.  

*Salt.*

Bevillingshaveren fritages for Afgift i Indvindingsvirksomhedens 3 første Driftsaar. Derefter betales en aarlig Afgift som følger: For den bedste Kvalitet af Salt, solgt i et Aar, betales 2 Kr. pr. Ton (1000 kg) i Afgift. For ringere Kvaliteter betales en Afgift, reduceret efter Forholdet mellem Prisen for den bedste solgte Kvalitet og Prisen for den paagældende ringere solgte Kvalitet.  
Om Afgiftens Indbetaling gælder de foran med Hensyn til Olie og Gas fastsatte Regler.  

*Andre Raastoffer.*

For Kalisalte betales en Koncessionsafgift af 1 Kr. pr. Ton (1000 kg). Iøvrigt gælder de foran med Hensyn til Salt fastsatte Regler.  
For Kul og Jern betales en Koncessionsafgift af 5 pCt. af Salgsprisen for Raaprodukt, indvundet og solgt.

For alle andre Raastoffer betales en Koncessionsafgift af 7 pCt. af Salgsprisen for Raaprodukt, indvundet og solgt.  
Om Afgiftens Indbetaling gælder de foran med Hensyn til Olie og Gas fastsatte Regler.  

Bevillingshaveren er pligtig at efterkomme de Paabud, som af Statsministeriet maatte blive givet til Muliggørelse eller Lettelse af Kontrol med Mængden af indvundne salgbare eller i selve Virksomheden anvendte Raastoffer.  

§ 17.  
Alle Spørgsmaal i Forbindelse med nærværende Bevilling afgøres af Kongeriget Danmarks Domstole. Værneting er København.  

§ 18.  
Denne Eneretsbevilling har af Statsministeren i Henhold til § 2 i Mineloven af 1932 været forelagt det der omhandlede Rigsdagsudvalg.  

*Statsministeriet, den 7. Februar 1938.*  

**Th. Stauning.**  

*Holck*  
Eksp.sekr.
