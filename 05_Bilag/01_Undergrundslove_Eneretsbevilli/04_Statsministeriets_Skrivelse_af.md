### Statsministeriets Skrivelse af 25. Januar 1935 til F. F. Ravlin, Miami, Florida, U.S.A.

**Bilag 4.**

Under Forudsætning af, at det af Rigsdagen i Henhold til Grundlovens § 45 valgte Udvalg vedrørende Lov af 19. Februar 1932 om Efterforskning og Indvinding af Raastoffer i Kongeriget Danmarks Undergrund dertil meddeler sin Tilslutning, giver Statsministeriet paa den danske Stats Vegne Dem herved nedennævnte Tilsagn, som træder i Kraft fra det Tidspunkt, da det nævnte Rigsdagsudvalgs Tilslutning maatte foreligge.

I Tilfælde af Deres Død indtræder Deres Arvinger i heraf følgende Rettigheder og Forpligtelser:

Under Forudsætning af fornødent Samtykke fra Ejerne af de paagældende Arealer meddeler Statsministeriet Dem herved Tilladelse til Efterforskning af Olie, Gas, Salt og andre Raastoffer i Kongeriget Danmarks Undergrund, bortset fra Færøerne, ligesom Ministeriet for sit Vedkommende tillader Foretagelsen af alt for saadan Efterforskning fornødent Arbejde.

Tilladelsen meddeles paa de i fornævnte Lov af 19. Februar 1932 foreskrevne Betingelser og i øvrigt paa følgende nærmere Vilkaar:

Forinden Efterforskningen paabegyndes, maa det over for Statsministeriet være dokumenteret, at der af Dem i en af Ministeriet godkendt dansk Bank er deponeret et Beløb af 10.000 (Ti Tusinde) Dollars, hvorover der alene kan disponeres til Efterforskningsarbejderne og kun med Samtykke af Statsministeriet. Til i denne Henseende at repræsentere Statsministeriet bemyndiges herved Danmarks geologiske Undersøgelse. Endvidere er De forpligtet til, forinden nogen Art af Efterforskning paabegyndes, at foretage Indkøb af alt fornødent Maskinmateriel, hvis Indkøbspris vil være ca. 70.000 Dollars.

De Boringer, der vil være at foretage, skal være paabegyndt inden den 1. Oktober 1935, og Tilladelsen til Efterforskning gælder kun for 2 Aar fra Tidspunktet for Boringernes Paabegyndelse at regne og kun under Forudsætning af, at Boringerne inden for dette Tidsrum, bortset fra Tilfælde af force majeure, stadig fortsættes. Mulige Standsninger paa indtil 3 Maaneder skal dog være tilladt, ligesom Boringer ikke behøver at foretages i Tidsrum, hvor effektive seismiske eller lignende Eftersøgninger finder Sted.

---

Betingelserne i § 3 i Lov om Efterforskning og Indvinding af Raastoffer i Kongeriget Danmarks Undergrund af 19. Februar 1932, hvoraf et Eksemplar vedhæftes, skal opfyldes efter nærmere Anvisning af Danmarks geologiske Undersøgelse, ligesom nævnte Lov i det hele skal overholdes.

For saa vidt de foran ommeldte Betingelser overholdes, forpligter Ministeriet sig til inden for det nævnte Tidsrum ikke at meddele andre Tilladelse til Efterforskning af Raastoffer i Kongeriget Danmarks Undergrund, Færøerne undtaget.

Dersom ingen Boring finder Sted i Danmark inden 1. Oktober 1935, bortfalder enhver Ret i Henhold til dette Tilsagn, og den deponerede Kapital vil være at tilbagebetale Dem eller Arvinger.

Statsministeriet kan kræve, at alle Materialer fra Efterforskningsarbejdet fjernes af Dem eller Befuldmægtigede K. Østman.

For saa vidt et af de ommeldte Raastoffer findes i Danmark, vil Ministeriet paa de i fornævnte Lov foreskrevne og nedenfor nærmere angivne Betingelser meddele Bevilling til med Eneret at efterforske og indvinde Olie, Gas, Salt og andre Raastoffer i Kongeriget Danmarks Undergrund, Færøerne undtaget, for Dem i et Tidsrum af 50 Aar.

Efter Udløbet af dette Tidsrum saavel som i ethvert Tilfælde af Opgivelse af Virksomheden eller Fortabelse af Retten til denne skal alle til Indvindingsvirksomheden hørende Anlæg uden Vederlag tilfalde den danske Stat.

I Henhold til fornævnte Lovs § 2, Stk. 3, har De angivet følgende Plan:

*Olie- og Gasvirksomheden.*

Virksomheden er planlagt at skulle omfatte 4 Hovedgrupper.
a. Boreanlægget, som omfatter Boretaarne med Boreapparater og de til Driften af disse nødvendige Kraftmaskiner og Kedler.
b. Renseanlægget, som bestaar af en eller flere Udfældningstanke med Filteranlæg og tilhørende Pumper.
c. Transportanlægget, som bestaar af et Rørsystem, der leder Olien fra Renseanlæggets Tanke gennem Højtrykspumper til Afsæbningshavnens Tankanlæg.
d. Tankanlæg i Afsæbningshavnen med tilhørende Pumpestation.

For Gasvirksomheden kan intet fastslaas, da det er afhængigt af Gassens Brændværdi og de stedlige Forhold, hvorunder den findes.

Hvad Bestemmelserne i Lovens § 4 angaar, bemærkes udtrykkeligt med Hensyn til Punkt 1, at Statsministerens Bestemmelse om Brug af indenlandsk Arbejdskraft vil være at følge.

Virksomheden vil i Begyndelsen kunne beskæftige 10 Mand, af hvilke 6 Mand vil være at antage her i Landet, medens 4 Mand, der maa være Specialarbejdere, maa antages i U.S.A., indtil danske Arbejdere er blevet tilstrækkeligt faglærte. Senere vil Virksomhedens Arbejdsstyrke afhænge af Mængden af de indvundne Raastoffer.

Driftsledelsen vil komme til at bestaa af en Dybdeboringsekspert, en Geolog og en Driftsingeniør, hvoraf de to sidstnævnte har dansk Indfødsret.

Med Hensyn til Styrelsens Medlemmer maa Statsministerens Bestemmelse om, hvilke af dens Medlemmer der skal have dansk Indfødsret, følges; en Repræsentant for Statsministeriet indtræder i Styrelsen.

Bevillingen kan ikke overdrages til andre uden Statsministerens Samtykke, eller uden at Vederlaget er oplyst.

Virksomhedens Vedtægter skal forelægges Statsministeren til Godkendelse. De betaler det af Statsministeren fastsatte Tilsyn og forpligter Dem til at efterkomme dettes Paabud til Sikring af Statens Interesser; eventuel Tvist afgøres af Statsministeren.

Virksomheden skal økonomisk underbygges overensstemmende med Bestemmelserne i Aktieselskabsloven.

Som Afgift til Statsskassen betales indtil videre 4 (Fire) pCt. af Værdien af den indvundne og salgbare Olie og Gas, men Ministeriet forbeholder sig at kræve Afgiften forhøjet, naar Udbyttet af Virksomheden efter Ministeriets Skøn gør en Forhøjelse rimelig.

Indvindingsvirksomheden vil være at sætte i Gang, saa snart der findes tilstrækkelig Olie eller Gas. Eneretsbevillingen bortfalder, hvis Indvindingen ikke er i Gang, inden 4 Aar efter at Bevillingen er traadt i Kraft, eller hvis Indvindingsvirksomheden opgives eller lades ude af Drift i 2 paa hinanden følgende Aar.

Ifølge Lovens § 2, Stk. 2 har Ejeren af den Grund, hvorunder Stofferne findes, Fortrinsret til Opnaaelse af Bevilling, for saa vidt han opfylder denne Lovs Betingelser.

Da det ikke forud kan vides, under hvilke Ejendomme der findes Olie eller Gas, forinden der bores, vil der, forinden hver Boring finder Sted, være at træffe Overenskomst med Ejeren af den Grund, hvorpaa Boringerne tænkes udført, med Hensyn til eventuel Afstaaelse af Fortrinsretten.

Udgifterne ved de geensiske Undersøgelser, der hidtil er foretaget her i Landet af Staten og de private Selskaber i Sønderborg og Kolding, dækkes af Dem, saa snart Indvindingsvirksomhedens økonomiske Forhold af Statsministeren maatte skønnes at kunne bære det.

*Saltvirksomheden.*

Virksomheden omfatter 3 Hovedgrupper.
a. Boreanlægget, der er som ved Olieanlægget.
b. Renseanlægget, der bestaar af et Inddampningsanlæg og Tørrerum med tilhørende Rense- og Sigteapparater.
c. Oplagsanlægget, der bestaar af Pakhuse, Vejeboder og Forsendelsescentral.

For Saltvirksomheden gælder de samme Bestemmelser, som foran er fastsat for Olie- og Gasvirksomheden, dog at der til sin Tid nærmere maa forhandles om Størrelsen af Afgiften til Staten, der vil være at fastsætte af Statsministeren.

*Virksomheden med Hensyn til andre Raastoffer.*

Da det ikke paa Forhaand kan siges, hvilke Raastoffer der kan findes foruden de nævnte, vil en Plan for hver enkelt Tilfælde være at udarbejde og at forelægge Statsministeriet, førend Indvinding kan paabegyndes.

I øvrigt gælder de samme Bestemmelser som for Olie- og Gasvirksomheden fastsat, dog at Størrelsen af den Afgift, der vil være at erlægge til Statskassen, senere fastsættes af Statsministeren efter nærmere Forhandling.

For at forebygge Misforstaaelse bemærkes udtrykkeligt, at foranstående Tilsagn kun vedrører det egentlige Kongerige Danmark og saaledes ikke omfatter Grønland.

**Th. Stauning.**

*Holck*,  
Eksp.sekr.
