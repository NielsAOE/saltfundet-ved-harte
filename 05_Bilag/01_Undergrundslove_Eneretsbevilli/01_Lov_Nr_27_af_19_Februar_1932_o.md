### Lov Nr. 27 af 19. Februar 1932 om Efterforskning og Indvinding af Raastoffer i Kongeriget Danmarks Undergrund.

**Bilag 1.**

§ 1.  
Raastoffer i Kongeriget Danmarks Undergrund, som ikke hidtil her har været undergivet privatøkonomisk Udnyttelse, tilhører den danske Stat. Efterforskning og Indvinding af saadanne Raastoffer forbeholdes Staten.  

§ 2.  
Statsministeren kan, efter at Sagen har været forelagt for et af Rigsdagen i Henhold til Grundlovens § 45 valgt Udvalg paa 4 Medlemmer, for Tidsrum af indtil 50 Aar ad Gangen meddele Bevilling med Eneret til Efterforskning og Indvinding af Raastoffer af de i § 1 nævnte Arter. Retten kan stedligt begrænses.  
Ejeren af den Grund, hvorunder Stofferne findes, har Fortrinsret til Opnaaelse af Bevilling, for saa vidt han opfylder denne Lovs Betingelser.  
Eneretsbevilling maa ikke meddeles, forinden der for Ministeren foreligger fuldstændige Planer for de tilsigtede Foranstaltninger, og det for Ministeren er godtgjort, at de efter Ministerens Skøn til Efterforskningen fornødne Pengemidler er sikrede.  
Forinden Indvinding eller dertil sigtende Foranstaltninger iværksættes, skal de i saa Henseende fornødne Anlæg være godkendt af Ministeren, for hvem det endvidere skal være godtgjort, at de efter Ministerens Skøn til Indvindingsvirksomheden fornødne Pengemidler er sikrede.  

§ 3.  
Enhver, der i Medfør af denne Lov lader udføre en Dybdeboring, skal til »Danmarks geologiske Undersøgelse« indsende Meddelelse om Boringens Beliggenhed, om de gennemborede Jord- eller Stenlags Tykkelse og Beskaffenhed og om de fundne Raastoffer, samt Prøver af Jord- og Stenlagene og af Raastofferne. Inden Boringens paabegyndes, skal Meddelelse herom indsendes, saaledes at »Danmarks geologiske Undersøgelse« kan øve Kontrol med Boringens under dennes Udførelse.  

§ 4.  
Eneretsbevillingen er endvidere betinget af:  
1) *at* Indehaveren følger Ministerens Bestemmelser om Brug af indenlandsk Arbejdskraft ved Rettens Udnyttelse og om, hvilke af Styrelsen og Driftsledelsen der skal være i Besiddelse af dansk Indfødsret,  
2) *at* Bevillingen ikke overdrages til andre uden Ministerens Samtykke eller uden, at Vederlaget er oplyst,  
3) *at* Virksomhedens Vedtægter godkendes af Ministeren,  
4) *at* Virksomheden betaler det af Ministeren fastsatte Tilsyn, hvis Paabud til Sikring af Statens Interesser skal efterkommes. Tvist afgøres af Ministeren,  
5) *at* Virksomheden, selv om den ikke maatte være underkastet Aktieselskabsloven, underbygges økonomisk overensstemmende med denne Lovs Bestemmelser,  
6) *en* Afgift til Statskassen, der fastsættes ved Bevillingens Meddelelse,  
7) *at* Indvindingsvirksomheden er i Gang inden 4 Aar efter Bevillingens Meddelelse,  
8) *at* Virksomheden ikke opgives,  
9) *at* den ikke lades ude af Drift i 2 paa hinanden følgende Aar.  

§ 5.  
Bevillingen fortabes, hvis nogen af de i §§ 2—4 nævnte almindelige eller ved Bevillingens Meddelelse satte særlige Betingelser ikke opfyldes, eller en af de fastsatte Tidsfrister overskrides. Foreligger »force majeure« i et vist Tidsrum, forlænges Fristen med et tilsvarende Tidsrum.  

§ 6.  
Ved Eneretsbevillingens Meddelelse træffes Bestemmelse om, hvorledes der ved dens Udløb, Opgivelse eller Fortabelse vil være at forholde med de til Indvindingen hørende Anlæg.  

§ 7.  
Enhver er pligtig til midlertidigt eller endeligt at afgive den Grund, som er fornøden til Efterforskning og Udnyttelse i Henhold til denne Lov, hvad enten Foranstaltningerne udføres for Statens Regning eller af andre i Medfør af denne Lov, samt til at finde sig i de Indskrænkninger i og Ulemper for Driften af hans Ejendom, som deraf maatte være en Følge, alt imod fuld Erstatning. Fuld Erstatning skal endvidere gives for Skade og Ulempe, der ved de paagældende Foranstaltninger paaføres Ejendomme eller Virksomheder, af hvilke der ikke kræves Arealafstaaelse. I Tilfælde, hvor Ekspropriation af en Del af en Ejendom i væsentlig Grad vil forringe Brugsærdien af den øvrige Del af Ejendommen, kan paa Ejerens derom nedlagte Paastand Enerets­haveren tilpligtes at erhverve hele Ejendommen.  

§ 8.  
Ekspropriationen foretages af en Kommission paa 3 Medlemmer, af hvilke Statsministeren udnævner det ene, der indtræder som Formand, medens et Medlem vælges af vedkommende Amtmand (i København af Overpræsidenten) og et Medlem af Kommunalbestyrelsen for den By eller Sognekommune, i hvilken Grundafstaaelsen skal finde Sted. Strækker det paagældende Areal sig over flere Kommuner, vælges det 3die Medlem af Kommunalbestyrelsen for den Kommune, hvori ligger en større Del af det Areal, der skal afstaas, end i nogen af de andre Kommuner.  
Kommissionen kan tilkalde teknisk sagkyndige Mænd, som dog ikke har Stemmeret, men kun kan udtale sig til Vejledning.  

§ 9.  
For de Lodsejeres Vedkommende, med hvilke Kommissionen opnaar Overenskomst om Vederlaget for de afstaaede Arealer m. v., fastsætter den endeligt den Erstatning, som skal ydes.  
Kommissionen bestemmer i saa Fald tillige, hvilken Del af Erstatningen der, hvis Ejendommen bruges af en anden end Ejeren, skal tillægges Brugeren.  

§ 10.  
Føler nogen af de i Sagen interesserede Parter sig brøstholden ved Resultatet af Taksationsforretningen, kan vedkommende senest 4 Uger efter at have modtaget Meddelelse om dette forlange afholdt en Overtaksation ved 4 af Retten udnævnte Mænd under Ledelse af en af Statsministeren beskikket Formand, som med Stemmeret deltager i Afgørelsen.  
Bliver Erstatningen ved denne Overtaksation forhøjet med mindst fem Procent, bæres Omkostningerne ved Overtaksationsforretningen af den eksproprierende Part. I andre Tilfælde deles disse Omkostninger lige mellem Parterne.  

§ 11.  
Denne Lov træder i Kraft og er gældende indtil 1. Juli 1940.
