#### Politirapport af 17. April 1943.

**Bilag 22.**

Vi indfandt os den 12. ds. efter forud indhentet Tilladelse hos Direktøren for *»Danmarks geologiske Undersøgelse«*, Dr. phil. *Hilmar Ødum* paa hans Bopæl *Fuglevadsvej Nr. 19 i Lyngby*, hvor Direktøren paa Grund af Sygdom var sengeliggende.

Kpt. afgav nærmere Forklaring til haandskreven Kladde, og efter at Forklaringen har været forelagt Kpt., er den i Dag tilbagesendt med enkelte Tilføjelser og Ændringer. Kpts. Forklaring er saaledes:

Paa det omhandlede Tidspunkt var Kpt. Afdelingsgeolog ved »D.G.U.«, og i denne Egenskab var han i 1935—1936 i flere Perioder tilsynsførende Geolog ved Harteboringen som Assistent for den daværende Direktør for »D.G.U.«, Dr. phil. Victor Madsen, der selv ret ofte opholdt sig paa Borestødet. Kpt. ser af sine Optegnelser, at han senest havde været i Harte i en Periode, der sluttede den 4. November 1936, hvilken Dag han blev afløst af nuværende Professor Noe-Nygaard. Straks, Saltet var fundet, blev Kpt. underrettet herom, og han vendte den 14. November tilbage til Harte og foretog en nærmere Undersøgelse af den fundne Kærne.

Kpt. oplyser ved Hjælp af sine Optegnelser (han henviser angaaende disse til sin til Ministeriet afgivne Beretning) at Kærneboringen den 13. November 1936, hvorved Saltet blev fundet, var den femte Kærneboring i 1936, idet Ravlin ikke var særlig interesseret i Kærneboring paa Grund af den Tid, det tog.

Den første af disse Kærneboringer var foretaget i en Dybde af 402 til 410′ (amerikanske Fod), men denne Kærne var ganske uden Interesse. Endvidere blev der kærneboret den 29. Oktober i en Dybde fra 2972 til 2982′ i rød Kalksten, og den 2. November fra 3003′ til 3018′ i sort Skifer. Ved begge disse sidste Boringer var Kpt. til Stede. Yderligere blev der kærneboret den 8. November i Dybde fra 3103 til 3110′ i graa Kalksten, Kærnelængde 7′ ifølge Noe-Nygaards Optegnelser, og endelig blev der foretaget Kærneboringen den 13. November i Dybde fra 3138 til 3145′.

Kpt. oplyser, at Dybderne blev opgivet af Ravlin eller Østman, men den tilsynsførende Geolog foretog ogsaa sine Beregninger. At der straks har været nogen Uoverensstemmelse med Hensyn til den nøjagtige Dybde, hvori der blev boret, bl. a. den 13. November, skyldtes dels fejlagtigt Beregningsgrundlag og dels en blot løselig Beregning, og der er ingen Tvivl om, at de oven for anførte Dybder for Boringerne er de rigtige.

Kærnen toges almindeligvis ud af Kærnetageren ved Skrustikken uden for Skuret og blev afvasket ude, hvorefter den blev baaret over i Geologernes Skur til nærmere Undersøgelse og derefter Opbevaring, men den nærmere Fremgangs-maade iøvrigt ved Kærneudtagning erindrer Kpt. ikke.

Kpt. oplyser, at han som Sagkyndig paa Stedet kunde foretage en absolut videnskabelig Undersøgelse af Kærnerne, medens Noe-Nygaards Undersøgelser knapt kunde blive saa grundige, da Noe-Nygaard ikke var Specialist paa det Omraade, og en indgaaende Undersøgelse af hans Kærner maatte ske senere.

Kærnerne blev stadig opbevaret i Geologernes Skur, og først naar Boringens standsede for et Aar, blev de optagne Kærner bragt med til »D.G.U.«.

Den tilsynsførende Geolog førte en Liste over Boringens Gang, hvortil kom Notater i Lommebøger, og samtlige de nærmere Oplysninger om Boredybder, Kærneindhold m. v., som Kpt. afgiver, hidrører fra disse Optegnelser, der beror i »D.G.U.«, og hvilke Optegnelser Kpt. ikke har noget imod udlaanes til Politiet.

Hele Kærnen, saavel fra den 8. som den 13. November 1936, blev straks efter Saltfundet bragt til »D.G.U.«, hvor de fremdeles beror. Dog fik Ravlin umiddelbart inden sin Afrejse udleveret noget af begge Kærner for at medbringe det til Amerika. Kærnen fra den 8. November har ifølge Noe-Nygaards Optegnelser fra den Tid haft en Længde paa 7 Fod og er delt mellem Ravlin og »D.G.U.«.

Der findes ingen Optegnelser om Længden paa Kærnen fra den 13. November, og der eksisterer heller ikke Notater om, hvor meget Ravlin har faaet af den, men det har sikkert kun drejet sig om Smaastumper, mener Kpt. Yderligere er nogle Smaastumper udtaget til Undersøgelse.

---

Kpt. mener ikke, at Ravlin i 1936 har faaet udleveret Kærne før ved Boringens Afslutning.

---

Da Kpt. kom til Harte den 14. November 1936, laa Kærnen i Geologernes Skur. Selve Saltkærnen var paa det Tidspunkt gennemsavet.

---

Kpt. har haft en Saltkærne fra Heide liggende i Geologernes Skur, men den har han endnu, og den er af et helt andet Udseende.

Kpt. har paa et eller andet Tidspunkt — nærmere kan han ikke sige — set, at der i Ravlins Skur har været opbevaret Salt i Blokform, men han har ikke lagt nogen som helst Vægt derpaa, idet han mener at kunne huske, at Saltet blev brugt til Vægtfyldeforsøg og Koncentrationsforsøg. Kpt. erindrer intet om et Saltindkøb i Odense.

---

Det er muligt, at Geologerne har taget en enkelt Analyse til Bestemmelse af Saltindholdet i Skyllemudderet, men han mener det ikke, men derimod smagte man ofte paa Skyllevandet, og det smagte af og til salt, men nærmere om Saltindholdet paa de forskellige Tidspunkter kan ikke oplyses.

---

Kpt. har været Direktør for »D.G.U.« siden 1937, og da han var klar over, at Fundet naturligvis paa et eller andet Tidspunkt maatte publiceres af »D.G.U.«, saa har han allerede paa et ret tidligt Tidspunkt — i hvert Fald længe forinden der er blevet Røre om Sagen — drøftet Fundet under Samtaler med Østman, der er en særdeles god Bekendt til Kpt. Uden at Kpt. havde nogen Mistro til Fundet, saa drøftede de dog — vistnok paa Kpts. eget Initiativ — om der kunde foreligge et Falsum, men ved at diskutere Mulighederne for et saadant, kom de til det Resultat, at dette ikke kunde være Tilfældet. Først for nylig har Østman omtalt sine Iagttagelser vedrørende Ravlins Dispositioner den 13. November 1936 om Morgenen i Forbindelse med Saltindkøbet i Odense.

**H. Ødum**  
**Einar Olesen**, Overbetjent.  
**Dyrsted**, Overbetjent.