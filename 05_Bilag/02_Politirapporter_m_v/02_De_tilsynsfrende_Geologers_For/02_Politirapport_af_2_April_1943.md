#### Politirapport af 2. April 1943.

**Bilag 21.**

Vi har i Dag indfundet os paa Mineralogisk-Geologisk Institut, Øster Voldgade 7, hvis Bestyrer, Professor, *Dr. phil. Arne Noe-Nygaard*, forklarer, at han uden at have fast Tilknytning til Danmarks geologiske Undersøgelse var tilsynsførende Geolog paa Borestødet for D.G.U. paa det Tidspunkt, Saltet blev fundet. Kpt. oplyser, at han ikke husker de nøjagtige Data, da han var beskæftiget paa Borestødet, men dette fremgaar af hans Optegnelser, som beror paa D.G.U. Han har været beskæftiget ved Borestødet i flere Perioder. Kpt. ved, at nuværende Direktør for D.G.U., Dr., phil. Ødum, ogsaa paa et eller andet Tidspunkt havde været tilsynsførende Geolog ved Boringerne.

Den tilsynsførende Geologs Arbejde bestod i til Stadighed at udtage Skylleprøver af de ophobede Materialer og føre Kontrol med, fra hvilken Dybde de forskellige Prøver hidrørte.

Geologerne var interesseret i, at der nu og da blev taget Kærneprøver, og Kpt. ved, at der, medens Dr. Ødum havde været tilsynsførende, var blevet taget Kærneprøver, naar Lagene skiftede paa afgørende Maade, eller i hvert Fald, naar det var af afgørende Betydning.

Kpt. husker ikke, hvor mange Kærneprøver der er taget, medens han har været tilsynsførende, men foruden Kærneprøven den 13. November 1936 har der i hvert Fald været taget een i Perioden omkring Saltfundet.

Kpt. tror, at man havde en Pligt til at tage Kærneprøver, naar dette forlangtes af D.G.U., men der har dog ikke været Uoverensstemmelser mellem Kpt. og Ravlin eller Østman med Hensyn til Spørgsmaalet om Kærnetagning. Kpt. husker ikke, hvem der har foranlediget den sidste Kærneprøve forinden den 13. November blev taget, og han husker heller ikke, hvilken Dag denne Prøve blev taget.

Med Hensyn til Kærneprøven den 13. November, da husker Kpt., at han den 12. maaske den 11. drøftede dette Spørgsmaal med Østman, men allerede da maa der have foreligget en tidligere Aftale om Kærnetagning af Dagene. Kpt. erindrer ikke nu, om han da var klar over, at Boringen skulde standse den 14. November, men det vil han antage, og det er sandsynligt, at Boringens Standsning har været den vigtigste Aarsag til, at der skulde tages Kærneprøve den 13. November, men Kpt. husker stadig ikke, paa hvis Foranledning Kærneprøven blev taget den 13. November.

Kpt. oplyser, at han boede paa en Gaard i umiddelbar Nærhed af Borestødet, nemlig hos Gaardejer Andersen i Paaby, og han kunde fra Bopælen holde Øje med Boretaarnet. Borerne blev altid taget op om Aftenen, og Kpt. kunde saa se, naar man havde sat den sidste Borestang ned, og der saaledes var klar til Boring, og han gik derefter til Borestødet, hvor han dels opholdt sig paa selve Borepladsen og dels i Geologernes Skur.

Det skete, at Kpt. havde et eller andet Ærinde at skulle besørge i Byen, men han bad saa i Forvejen en af Arbejderne om at passe Sigten og tage Prøver paa forskellige Tidspunkter og bringe Prøverne ind i Geologernes Skur.

Ved de Lejligheder, der er taget Kærneprøver, husker Kpt., at han jævnlig opholdt sig i selve Boretaarnet og drøftede Boringens Gang med Boremesteren, og Kpt. vil bestemt mene, at han har været til Stede ved de enkelte Kærneoptagninger, der blev foretaget i hans Tilsynsperiode omkring den 13. November. Kpt. har ikke været fraværende fra Borestødet en hel Dag, og han vil anse det for udelukket, at der kan være taget Kærneprøver uden hans Vidende. I den Dybde varede det et Par Timer for at tage Borene op og en tilsvarende Tid at sætte dem ned, hvortil kommer, at man i hvert Fald maatte beregne en Times Tid for overhovedet at være sikker paa at faa nogen Kærne. Kpt. tror ikke, at han kan have været borte fra Borestødet i saa lang Tid, men han gør opmærksom paa, at der ikke kunde kærnebore uden Arbejdernes Vidende, og saafremt disse ikke direkte var opfordret til at tie stille, vilde de ganske naturligt have fortalt Kpt. det, saafremt der var kærneboret paa et Tidspunkt, hvor han ikke var til Stede.

Som tidligere forklaret vidste Kpt., at der skulde kærneborees den 13. November. Med Hensyn til Tidspunktet for Kpt.s Ankomst til Borestødet da husker han ikke nærmere, men han vil antage, at han har indfundet sig der, efter at han havde spist sin Morgenmad ved Ottetiden, idet han omkring det Tidspunkt plejede at indfinde sig paa Borestødet. Han husker ikke, hvem der da var til Stede, idet han ikke husker denne Morgen fra de andre. Han husker heller ikke, om Boringen var begyndt, da han ankom. Kpt. gik ved Tolvtiden ned paa Gaarden, hvor han boede, for at spise Frokost. Han husker ikke, at han netop den Dag gik til Frokost Kl. 12, men det har han uden Tvivl gjort, og derefter gik han tilbage til Borestødet. Kpt. kan huske, at han i Løbet af Dagen fra Gaarden, hvor han boede, telefonerede til Dr. Madsen i Kolding, men om det var i Frokostpausen eller lidt senere paa Dagen, husker han ikke. Han fortalte Dr. Madsen, at der blev kærneboret, og at man vilde faa en Kærne op hen paa Eftermiddagen, og han husker, at Dr. Madsen sagde, at han saa vilde komme ud og se den.

Kpt. husker, at Dr. Madsen havde været ude at rejse, men under alle Omstændigheder maa Dr. Madsen enten have givet Besked inden sin Afrejse paa, hvornaar han vilde komme tilbage, eller ogsaa maa han under Rejsen have meddelt det til Kpt., for i hvert Fald var denne klar over, at Dr. Madsen samme Dag var ankommet til sit sædvanlige Hotel i Kolding.

Kpt. kan ikke huske, om det var paa hans eller Ravlins eller Østmans Initiativ, at Kpt. ringede til Dr. Madsen. Kpt. retter dette til, at han vil anse det for givet, at han i Forvejen havde en Ordre fra Dr. Madsen om at ringe til denne og meddele, hvordan det gik med Boringen, og at han herunder meddelte, at der blev kærneboret.

Kpt. kan huske, at han var oppe i Boretaarnet en eller flere Gange i Løbet af Eftermiddagen, og han erindrer, at Boremesteren paa et eller andet Tidspunkt gjorde en Bemærkning om, at Boret faldt. Kpt. husker ikke, om han iøvrigt opholdt sig uafbrudt paa Borestødet, indtil Saltfundet blev gjort, og han husker saaledes ikke, om han eventuelt har været fraværende for at spise til Aften.

Kpt. kan huske, at det var ved at blive mørkt, da Kærnetageren kom op. Dr. Madsen var kommet noget forinden, og han tror, at Dr. Madsen og Ravlin paa det Tidspunkt opholdt sig i Ravlins Skur, medens Kpt. overværede, at i hvert Fald det sidste Led med Kærnetageren kom op. Kpt. husker slet ikke, hvor Østman paa det Tidspunkt opholdt sig, men han husker, at Arbejderne var der endnu. Kpt. mener, at Østman var et eller andet Sted paa Borepladsen.

Kpt. husker ikke, om hele Kærneapparatet blev baaret hen til Ravlins Skur, eller om det kun var selve Kærnerøret eller eventuelt kun Dele af dette, idet han ikke husker, om Kærnerøret blev skilt ad, men i hvert Fald blev det Rør, som indeholdt Kærne, baaret hen foran Ravlins Skur, hvor det blev renset, idet det naturligvis var meget snavset. Han mener, at alt dette blev foretaget af Arbejderne. Han husker, at Kærnerøret eller Dele heraf blev baaret ind i Skuret, hvor Kærnen blev skudt ud af, saa vidt Kpt. husker, et Par af Arbejderne. Ravlin sad ved et Bord foran Vinduet, og Dr. Madsen sad længere inde i Rummet. Saa vidt Kpt. husker, kom Østman først ind i Skuret, da Kærnen var ved at blive skudt ud. Kpt. husker, at enten tog Kpt. imod Kærnestykkerne, efterhaanden som de kom ud, og gav dem videre til Ravlin, som saa har vasket dem af, eller ogsaa var det Ravlin, der tog imod Stykkerne og gav dem videre til Kpt., som saa har foretaget Afvaskningen. Kpt. mener at kunne huske, at det Kærnerørstykke, man havde inde i Skuret, var ca. 1½ m, men han erindrer ikke, om det eventuelt har været det øverste Stykke, hvorpaa Ventilstykket skrues. Selve Kærnen var meget kort og meget kortere, end man havde ventet den efter det, der i Dagens Løb var boret. Naar Kpt. paa et eller andet Tidspunkt har oplyst, at han mente, at selve Kærnen havde en Længde paa ca. 1½ m, saa foreligger der formentlig en Fejltagelse mellem selve Kærnen og Kærnerøret. Naar Kpt. nu er klar over, at Kærnen var kortere end ca. 1½ m, saa beror dette paa, at Kærnen opbevares paa D.G.U. bortset fra nogle Stykker, som Ravlin har faaet, og det fremgaar heraf, at Kærnen har været ganske kort.

Under alle Omstændigheder erindrer Kpt. fra selve Kærneudskydningen, at Kærnen var betydelig kortere end ventet, men man regnede dengang med, at dette dels skyldtes de omtalte Fald med Boret dels eventuelt Slitage paa selve Saltkærnen.

Kpt. husker ikke, hvor mange Stykker Kærnen kom ud i, men han husker bestemt, at der var anden Kærne paa begge Sider af Saltet, og han husker videre med Sikkerhed, at den øvrige Kærne bestod af ikke plastisk Bjergartsmateriale. Selve Saltkærnen kom ud som et Stykke for sig. Det er givet, at Kærnen i hvert Fald i første Omgang er blevet lagt i den nøjagtige Orden, som den er skudt ud af Kærnerøret. Den blev senere baaret over i Geologernes Skur — bortset fra selve Saltstykket — og Kpt. vil tro, at der heller ikke herunder kan være sket nogen Ombytning af de enkelte Stykker, idet han vil mene, at han selv har baaret den over, men bestemt husker han dog ikke dette. Han kan huske, hele den øvrige Kærne var af ensartet Udseende.

Kpt. kan ikke huske, hvornaar Dr. Madsen og de øvrige gik, men han tror ikke, at de er gaaet samtidig med Kpt. Han kan huske, at han ved en eller anden Lejlighed en Aften var Gæst hos Dr. Madsen i Kolding, men han kan slet ikke huske, om det var den Aften.

Kpt. erindrer ikke at have overværet Oversavningen af Saltkærnen.

Kpt. tror ikke med afgjort Sikkerhed sige, om man har haft helt Rede paa, hvad der var op, og hvad der var ned paa Boret, men han vil dog tro, at Arbejderne har sørget for at passe paa.

Kpt. oplyser, at det vilde være ganske umuligt paa Stedet at foretage en virkelig videnskabelig Undersøgelse af Kærnerne. Kærnen fra den 13. November blev nogle faa Dage efter sammen med alle de øvrige Kærner pakket ned af Kpt. og sendt til D.G.U.

Kpt. er ganske klar over, at det let vilde kunne lade sig gøre at fjerne tidligere optaget Kærne fra Geologernes Skur, idet der var uhindret Adgang til dette for de Personer, der hørte til paa Borestødet. Kpt. er ikke i Stand til at sige med Sikkerhed, om det vilde blive opdaget, saafremt der forsvandt et Stykke af en Kærne, men der vilde dog altid være en vis Risiko for, at det vilde blive opdaget. Man noterede altid op Længden paa Kærnen, naar en saadan var taget, samt i grove Træk Bestanddelene, og dette blev noteret op paa et Konceptark, hvor man stadig opførte alt af Interesse vedrørende Boringen. Kpt. bemærker, at han ikke førte andet end de nævnte Konceptark samt den omtalte lille Dagbog. Konceptarken blev ført med Blyant, og de beror paa D.G.U. sammen med Dagbogen.

Kpt. oplyser, at der vil være Mulighed for, at Ravlin kan have forskaffet sig Kærne ogsaa paa anden Maade, idet der efter Kærneboring ogsaa ofte sad noget Kærnemateriale i selve Skærehovedet, og selv om Geologerne ogsaa interesserede sig for dette Materiale, saa vil der være en Mulighed for, at Ravlin eller andre kan have taget noget saadant til sig, specielt fordi Geologernes Interesse først og fremmest angik selve Kærnen, og Skærehovedets Indhold kom først i anden Række.

Kpt. ved ikke, om Ravlin havde faaet udleveret Stykker af tidligere Kærner paa det Tidspunkt, Saltfundet skete.

Kpt. oplyser, at Kærnen paa begge Sider af Saltet tilsyneladende, hvad Bjergartskarakteren angaar, svarer til de Kærneprøver, man tidligere havde optaget, og ligeledes til den Kærneprøve man tog den næste Dag. Karakteren af de Prøver, man fik ved Boringens Gentagelse i 1937, var tilsyneladende af lignende Karakter.

Afhøringen afbrudt her.

Efter en Frokostpause genoptages Afhøringen.

Kpt. forklarer, at han kan huske, at Saltet var gennemsat af stejltstaaende Sprækker, og at Lagene saavel over som under Saltet havde en vis Hældning, som man ikke tidligere havde konstateret, og som man heller ikke stødte paa ved Boringens Gentagelse i 1937. Kpt. kan ikke huske, hvordan Forholdet var ved Boringen den 14. November. Dette usandsynliggør i Kpts. Øjne, at et Falsum kan foreligge, selv om det ikke udelukker et saadant.

Kpt. finder intet mærkeligt i, at der ikke fastsiddende paa Saltets Endeflader findes noget af de tilgrænsende Lag.

Paa Forespørgsel oplyser Kpt., at man ved Udtagning af Kærnestykkerne ikke paa Grundlag af Brudfladerne kunde konstatere Rækkefølgen af de enkelte Stykker, i hvert Fald ikke naar Bruddene var sket under selve Boringen, idet Rotationen i Kærnerøret afsleb Endefladerne. Noget andet var det naturligvis, hvis Kærnen gik i Stykker under selve Udtagningen, idet man saa sørgede for, at de enkelte Brudflader passede ind i hinanden.

Som nævnt erindrer Kpt. ikke, paa hvilket Tidspunkt om Morgenen Kpt. den 13. November kom til Borestødet, men Kpt. tror afgjort, at i hvert Fald Kærnetageren har været sænket ned, og under alle Omstændigheder er det ganske afgjort, at han ikke har undersøgt, hvorvidt Kærnerøret var tomt.

Kpt. mener bestemt at erindre, at der blev kærneboret den 14. November. Kpt. mener ikke at have set Kærne i Ravlins Skur bortset fra den 13. November under selve Udtagningen.

Det konstateredes efter Saltfundet, at der var nogen Uoverensstemmelser mellem Kpts. Optegnelser om Dybden, hvori Saltet var fundet, og hvortil man havde boret, og Ravlins og Østmans tilsvarende Optegnelser, men det viste sig, at det skyldtes en systematisk Fejl fra Kpts. Side, idet Kpt. havde beregnet Dybden fra en anden Referentflade end Østman og Ravlin.

Der blev ikke fra Geologernes Side foretaget Prøve paa Skyllevandets eller Skyllemudderets Saltholdighed ud over, at man jævnlig smagte paa det. I hvert Fald skete dette ikke i Kpts. Tid. Til Forøgelse af Skyllevandet tilførtes der af og til Vand fra en nærliggende Sø. Kpt. mener, at der ogsaa blev tilført Salt, hvilket skulde bevirke, at Lerpartiklerne i Slemmen ikke koagulerede. Kpt. ved ikke, hvilken Slags Salt der blev brugt hertil, men Kpt. mener at huske, at han paa et eller andet Tidspunkt har set Salt i større Stykker ligge i Ravlins Skur. Kpt. ved, at vistnok Ravlin foretog forskellige Vægtfyldeprøver af Slemmeret. At der specielt er indkøbt en Saltblok umiddelbart før Saltfundet, kender Kpt. intet til.

Kpt. ved ikke, hvorvidt man plejede at rense og samle Kærnetageren straks efter Kærneboring.

Kpt. erindrer ikke, at der i hans Tid hos Geologerne har ligget en Saltkærne hidrørende fra en tysk Boring.

Kpt. oplyser, at han ogsaa i 1937 deltog som tilsynsførende Geolog ved Boringen, og han husker, at det var ved Sommertid.

Kpt. har ingen Erindring om, hvem der foranledigede Kærneboringen den 14. November, men han vil tro, at det var Dr. Madsen.

Kpt. har overhovedet ikke nogen Mening om Ravlins økonomiske Forhold.

Kpt. er fremdeles fuldstændig sikker paa, at selve Kærneudskydningen den 13. November foregik inde i Skuret.

Kpt. husker ikke, om det muligt har været i 1937, han har set større Saltstykker ligge i Ravlins Skur, eller om han har set dem ligge der i længere Tid. Han mener at huske, at han saa et enkelt Saltstykke ligge paa en Hylde lige under Taget, og det forekommer ham, at det var omgivet af et laset Stykke Papir.

Med Hensyn til det paa S. 148 anførte angaaende eventuel Fjernelse af Kærnestykker fra Geologernes Skur udtaler Kpt., at i hvert Fald kun Smaabidder vilde kunne forsvinde uden at Kpt. vilde opdage det.

Kpt. spørges, om der kan være Mulighed for, at Ravlin eller Østman ved en tidligere Kærneudskydning kan have undladt at skyde hele Kærnen ud, eller om eventuelt et Stykke Rør med Kærne i kan være lagt til Side, saa siger Kpt., at man naturligvis ikke kan se helt bort fra denne Mulighed.

Gennemlæst og vedtaget.

**Einar Olesen**, Overbetjent.  
**Arne Noe-Nygaard**.  
**Dyrsted**, Overbetjent.  

*Kontinueret den 5. April 1943.*

I Tilslutning til det foran oplyste har *Professor Noe-Nygaard* i Dag paa telefonisk Forespørgsel oplyst, at det ikke er helt rigtigt, naar Kpt. har forklaret, at han ikke mener at have set Kærne i Ravlins Skur bortset fra den 13. November 1936, idet han mener, at han paa et eller andet Tidspunkt i Ravlins Skur har set et Stykke af en opboret Bjergart, men om dette har været før eller efter den 13. November 1936, husker Kpt. ikke, ligesom han heller ikke husker Kærnens nærmere Karakter.

Kpt. husker heller ikke, om Ravlin og Østman har boret alene om Natten, men det skete af og til, at der blev boret langt hen paa Aftenen, uden at Kpt. kan sige, paa hvilket Stadium af Boringen dette har været, og det er muligt, at Ravlin og Østman kan have holdt Boringen i Gang for at undgaa at tage Bor op, men Kpt. vil hævde, at der ikke kan have været Tale om Kærneboringer ved saadanne Lejligheder, idet han saa maatte have vidst det.

**Einar Olesen**, Overbetjent.  
**Dyrsted**, Overbetjent.