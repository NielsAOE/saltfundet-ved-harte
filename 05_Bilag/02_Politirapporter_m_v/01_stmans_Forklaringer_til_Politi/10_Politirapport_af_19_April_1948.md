#### Politirapport af 19. April 1948.

**Bilag 18.**

Sigtede indfinder sig efter Anmodning i Dag Kl. 10,30 her paa Stationen. Retsplejelovens § 807, 3. Stk., iagttaget.

Sigtede opfordres til at sige den fulde Sandhed med Hensyn til, hvad han virkelig ved, idet han gøres bekendt med, at det er Politiets bestemte Opfattelse af det til Sagen oplyste, at han ved betydelig mere, end han foregiver, og at hans egen Andel i Bedrageriet er større, end det efter hans hidtidige Forklaring fremgaar. Samtidig gøres han bekendt med, at han jo nu maa forudse som en Mulighed, at Ravlin fortæller Sagens fulde og rette Sammenhæng og maaske derunder kan fremkomme med Oplysninger, der kan underbygges af de afgivne Vidneforklaringer og dermed paavise Sigtedes virkelige Andel i Bedrageriet. Sigtede vil imidlertid fastholde, at han ikke direkte har deltaget i Bedrageriet.

Sigtedes Forklaring til Rapporten af 17. ds. gennemgaas med ham, og han erklærer, at han ikke mere kan huske, hvorvidt Ravlin var alene ved den Lejlighed, Sigtede saa ham skyde et Saltstykke gennem Skærehovedet. Sigtede oplyser, at han ikke mener ved andre Lejligheder at have set Ravlin komme et Saltstykke gennem et Skærehoved, og det var heller ikke noget, man gjorde til Forsøg eller lignende. Sigtede siger, at man, hvis man vilde gemme en eller anden mindre pæn Kærne, saa kunde man komme den gennem et Skærehoved for at give den en pæn Overflade, og noget saadant har man flere Gange gjort — han har ogsaa selv gjort det, men det har kun drejet sig om nævnt om virkelige optagne Kærner, og han kan ikke se, at man kunde have nogen Interesse i at komme et Stykke Salt gennem et Skærehoved, medmindre man vilde gøre det i den Hensigt, som Ravlin formodentlig har gjort det, altsaa til Brug ved et Falsum.

Sigtede vil stadig bestemt mene, at der omkring Tidspunktet for Saltfundet ikke blev ført de saakaldte Boremesterrapporter i 3 Eksemplarer, og han vil mene, at Bilagene 69 og 70 maa være udarbejdede af DAPCo. paa Grundlag maaske dels af Ravlins Dagbog og dels Geologernes Materiale. Han mener, Samlingen maa være foretaget af Selskabets tidligere Chefgeolog Mr. Baird, idet der i Bilag 69, Side 422, findes en Del af Sigtedes egne Notater anført, og dem har Sigtede overladt Mr. Baird.

Med Hensyn til, at Sigtede ved den første Afhøring oplyste, at han opholdt sig inde i Skuret, da Saltet blev konstateret, medens han nu siger, at han udefra hørte, at der blev raabt Hurra, da Fundet blev gjort, og at han saa straks gik derind, saa siger han, at han jo beskæftigede sig med Kærneudskydningen og stod lige udenfor Skuret, medens dette Arbejde blev gjort, og at han ogsaa jævnlig var inde i Skuret, men selv naar han var uden for, var han saa tæt paa, at han kunde høre alt, hvad der blev sagt derinde, og der var kun et Par Skridt derind, saa selv om han udefra har hørt Hurra-raabene, saa var han faktisk derinde straks, idet han naturligvis øjeblikkelig gik ind.

Sigtede siger, at Geologerne havde nogle mindre Stykker af Saltkerne paa Borestedet, og det var disse Stykker, han spurgte, om Ravlin kunde bruge, da han fik Besked paa at foretage Indkøbet for Ravlin, men som Ravlin fandt for smaa. Ravlin opbevarede ogsaa selv nogle ganske smaa Saltstykker i Skuret, hvilke Stykker han havde haft med fra Amerika. Sigtede er mellem sine i Bevaring tagne Effekter i Besiddelse af et saadant Stykke.

Sigtede oplyser, at han sendte det omtalte Telegram i Jørgensens Navn fra Viborg. Sigtede tror ikke, at han har sendt Telegrammer fra Jørgensens Telefon til Amerika, men det er muligt, at han enkelte Gange har benyttet Jørgensens Telefon til almindelige Telegrammer, medens han boede i Jylland. Han mener, at der mellem de i Bevaring tagne Effekter findes Koncept til de af ham afsendte Telegrammer. I det omtalte skrev han blot: »Vigtigt at sætte Dem i Forbindelse med Østman«. Det er muligt, at han ogsaa har modtaget enkelte Telegrammer fra Ravlin, men saa har han dem mellem de i Bevaring tagne Dokumenter. Sigtede har ikke afsendt andre end det nævnte Telegram i andres Navne.

Sigtede vil tro, at han, hvis han har raat forarbejdet det eller de omtalte Saltstykker paa Ravlins Ordre, har faaet at vide, at de skulde bruges til Vægtfyldeforsøg, og Hensigten fra Sigtedes Side har saa været at tilpasse dem til et Maaleglas, man havde, af en Størrelse af ca. 30 × 5 cm, men i hvert Fald har Stykket eller Stykkerne ikke været lavet færdige, saa de kunde gaa ned i Maaleglasset, altsaa har Diameteren været større end ca. 5 cm.

Som tidligere nævnt foresvæver der Sigtede noget om, at han endda havde indkøbt Saltstiksten, hvilket Ravlin dog ikke kunde bruge, efter hvad han sagde, men hvad der er blevet af dette, ved Sigtede ikke.

Med Hensyn til det til Rapporten Side 128 anførte, saa var det selve Kærne­tagningsapparatet, der om Morgenen den 13. November ved Sigtedes Ankomst laa adskilt inde i Ravlins Skur, og det var altsaa ogsaa dette, Sigtede noget efter at Ravlin fik Besked paa at samle eller maaske rettere, at fuldføre Samlingen af og gik i Gang med sammen med et Par af Arbejderne, uden at Sigtede husker, hvem disse ved den Lejlighed var, og det skete paa den Maade, at de løse Dele og det eventuelt samlede blev bragt udenfor, hvor Samlingen saa blev fuldendt.

Med Hensyn til det Side 128 i Rapporten anførte, at Ravlin indrømmede at have begaaet et Falsum, saa siger Sigtede nu, at Ravlin ikke direkte svarede ja til, at han havde begaaet et Falsum og forklarede, hvorledes han havde baaret sig ad, men Sigtede fortalte ham om Rygterne og forklarede de nærmere mystiske Enkeltheder, som han selv havde iagttaget samt, at Sigtede ikke selv var i Tvivl om, at Rygterne talte sandt. Ravlin modsagde ikke Sigtede, men udtalte, at han følte sig snydt af de danske Myndigheder vedrørende Opfyldelsen af givne Løfter, og han udtalte i Forbindelse med Sigtedes udtalte Tvivl om Ægtheden: »The fittest survive« (den stærkeste overlever, oversætter Sigtede det ved), og han udtalte sin Harme over Myndighederne. Det er muligt, at det var Ravlin, der ved den Lejlighed erklærede, at han følte sig behandlet, som om det var i en Negerstat, men det er ogsaa muligt, at det var Sigtede, der i den Forbindelse nævnte, at det kun var i en Negerstat, man kunde lave saadanne Numre — altsaa ment i Forbindelse med Bedrageriet —, og det var under denne Samtale, Ravlin sluttede med: »Forget all about it«, og Sigtede kunde kun opfatte det som en Tilstaalelse fra Ravlins Side.

Sigtede mener, det var i 1938, han omtalte sin Viden til Stevens, der var Direktør for DAPCo, da dette Selskab i Efteraaret 1938 overtoges af Gulf, og det har været umiddelbart efter Overtagelsen. Sigtede kan huske, at Stevens, der boede paa d’Angleterre, bad Sigtede om en Samtale angaaende Sigtedes fortsatte Ansættelse i Selskabet. Derunder kom de ogsaa ind paa at drøfte de verserende Rygter om et Falsum — vistnok kom disse Drøftelser paa Sigtedes Foranledning — og Stevens udtalte, at han godt kendte Rygterne, og han bad nu Sigtede oplyse, hvad denne vidste, idet Stevens henviste til, at Sigtede jo nu var ansat i Selskabet og havde Pligt til at sige, hvad han vidste. Sigtede fortalte nu Stevens om sine Iagttagelser, og han oplyste ogsaa alt om sin forannævnte Samtale med Ravlin. Stevens erklærede, at Sigtede nu blot skulde tie stille med sin Viden, idet Stevens, naar han skulde tilbage til Amerika, vilde bringe Oplysningerne videre til Hovedkontoret. Sigtede føler sig ogsaa overbevist om, at Stevens har bragt det videre, for i en SkriveIse ca. 1½ Aar senere til Sigtede, skrev han fra Amerika, at han kunde meddele, at man var klar over, at Sigtede ikke havde nogen Andel i det, de havde talt om.

Sigtede siger, at han aldrig hverken af Ravlin eller Selskabet har modtaget eller faaet Tilbud paa noget som helst for at holde Mund med sin Viden.

---

Som tidligere forklaret kan Sigtede godt huske, at Ravlin lod lave en Trækuffert til Prøver, men Sigtede mener, at det sikkert maa have været, da han rejste i 1937, at han tog Kufferten med. Sigtede husker, at Ravlin var meget glad for Kufferten, og at han bl.a. havde nogle Glas med Skylleprøver i den, og Sigtede tør ikke udelukke, at han muligt kan have været med til at skrive paa Etiketter og lignende. Sigtede mener, at Ravlin maa have faaet noget af Kuffertens Indhold af Geologerne i Forbindelse med, at Prøverne blev anbragt i den, og Sigtede kendte adskillige af de Kærner, der blev anbragt i den, dog kender han som nævnt intet som helst til Oliekridt eller Saltkrystaller, og han siger, at han saa alle Kærner, der kom op, og han »vilde være sprunget i Luften« hvis han havde set Kærner af saadant Indhold.

Sigtede oplyser, at han flere Gange under Boringerne har været i Heide dels alene, dels med Ravlin, og en enkelt Gang var Hustruerne med, hver Gang har det været pr. Automobil.

Han kan huske, at han den ene Gang var dernede for at laane et bestemt Bor, en speciel Fræser, som han imidlertid ikke fik, og det kan godt være, at det har været den 20. Oktober 1936, saaledes som det fremgaar af Dagbogen. Det var rettelig paa et Borested noget Syd for Heide, men han havde ved den Lejlighed intet som helst med hjem, heller ikke Kærner og lign. Han tør nu ikke helt bestemt sige, at han virkelig har været pr. Vogn den Gang, for han fik først sin egen Vogn i December Maaned 1936, og han laante aldrig Ravlins Vogn, der i øvrigt var en Topersoners, til den Slags Ture.

Han kan huske, at han paa en Tur med Ravlin ved Heide som nævnt først besaa et igangværende Boretaarn og senere var et Stykke nede i en forladt Skakt, men han tør nu ikke bestemt sige, om Damerne var med ved den Lejlighed. Fra Skakten havde man opgravet olieholdigt Kridt, og der laa adskillige Klumper paa Stedet, endnu meget mørke og olieholdige, og man tog flere saadanne Klumper og smed ind i Vognen og tog med hjem. Sigtede har ikke set tilsvarende Kærnestykker. Tidspunktet for dette tør Sigtede ikke sige.

Iøvrigt har han ialt mindst 5 Gange været paa tilsvarende Ture til Tyskland dels alene og dels med Ravlin, han husker saaledes, at han har været i Hannover for at tale med Seismos angaaende geofysiske Maalinger, i Celle for at laane det omtalte Bor, der var med Fræsere ogsaa paa Siden, i Erkelenz angaaende Boremateriel og i Hamborg for at modtage to amerikanske Boremestre, men det sidste har været efter Saltfundet. De øvrige Ture kan godt have været før Saltfundet.

Vedrørende Forholdet til Juncker da forklarer Sigtede, at han som oplyst første Gang traf denne paa Storebæltsfærgen i Efteraaret 1940, og de kom i Samtale om Rejser og lignende neutrale Emner, og det endte med, at Juncker inviterede Sigtede til ved Lejlighed at besøge Oliemøllen i Aarhus. Rettelig inviterede Juncker Sigtede til at komme en bestemt Dag kort efter, og Sigtede kom ogsaa til den aftalte Tid, og derefter blev Sigtede inviteret til et Besøg hos Juncker privat, og det udviklede sig efterhaanden til, at de kom en Del sammen. Ved en af disse Lejligheder kom de naturligt ogsaa ind paa at tale om Boringerne, Sigtede havde været beskæftiget med, og dermed paa Spørgsmaalet Danmarks Undergrund, og Juncker kom ind paa dette, at det egentlig var urimeligt, at Arbejdet, nu Amerikanerne var rejst, laa helt stille, og han oplyste, at han kunde disponere over indtil 10 Millioner Kroner, som eventuelt kunde anbringes i Efterforskninger efter Raastoffer. Man drøftede Spørgsmaalet Overtagelse af Koncessionen; og Juncker foreslog, at Sigtede skulde tale med Hovedkontoret i Amerika, altsaa skriftlig fremkomme med Forslag, og paa Grundlag heraf talte Sigtede med Gamborg om Sagen, og Juncker skrev siden til Hovedkontoret. Gamborg mente imidlertid ikke, at det kunde lade sig gøre. Juncker forelagde ogsaa Planerne for Statsministeriet. Sigtede siger, at alt dette skete i Løbet af en Uge eller to.

Efter at Gamborg havde afslaget, begyndte Juncker over for Sigtede at tale om de Rygter, der i Almindelighed verserede, at Saltfundet skyldtes et Bedrageri, og Sigtede forstod, at Juncker var særdeles godt inde i Forholdene. Juncker erklærede, at Sigtede, som havde været beskæftiget paa Stedet, da maatte vide en Del om Rygterne, og Sigtede fortalte om sine Iagttagelser, hvorom han nu har forklaret, dog at han ikke omtalte sin senere Samtale med Ravlin. Sigtede kan huske, at Juncker udtalte, at det jo ikke var noget Bevis, men han sagde videre, at saa snart han kom til København, vilde han forelægge, hvad han havde hørt, for Gamborg.

Sigtede mener bestemt, at han fortalte Juncker om sine Iagttagelser paa en Rejse til Vendsyssel i Forbindelse med Vendsyssel Naturgaskompagni.

Sigtede er ret sikker paa, at Juncker først forelagde Planerne for en Overrets­ sagfører Mikkelsen og derunder omtalte det formodede Bedrageri, hvilket Sigtede dog ikke selv overværende, da Møderne foregik i København, men Sigtede kunde paa Juncker forstaa, at Overretssagføreren ikke havde villet have med Sagen at gøre, da han ikke fandt det rigtig fair. Derpaa henvendte Juncker sig til Lannung, og paa Junckers Foranledning gentog Sigtede, hvad han havde iagttaget vedrørende Fundet, overfor Lannung under en Rejse fra Aalborg til Aarhus i 1941. Lannung forhandlede derpaa sammen med Juncker paa dennes Vegne med Gamborg, og Sigtede har det bestemte Indtryk, at man gjorde Gamborg bekendt med, hvad man vidste, men Forhandlingerne førte ikke til noget.

Juncker henvendte sig derpaa til en efterhaanden lang Række højtstående Tyskere, først militære, hvem han gjorde bekendt med, hvad der forelaa, og Sigtede blev jævnlig kaldt til saadanne Konferencer, hvor Juncker gjorde de pågældende interesseret i Planerne om at faa påbegyndt Efterforskningerne med Amerikanernes Materiel, men med Juncker som den egentlige Leder. Af Hensyn til Juncker ønsker Sigtede dog ikke at komme nærmere ind paa dette, som jo alligevel sluttelig ikke førte til noget, men han har blot villet vise, at hans tidligere Forklaring paa dette Punkt virkelig er rigtig.

Sigtede kender intet som helst til, at Gunnar Larsen paa nogen som helst Maade skal have søgt at fremme Junckers Planer med Hensyn til Materiellet. Derudover mener Sigtede sig ude af Stand til at meddele yderligere.

Gennemlæst og godkendt. Sigtede dimitteret Kl. 16.

**Østman.**  
**Dyrsted,** Kriminalassistent.