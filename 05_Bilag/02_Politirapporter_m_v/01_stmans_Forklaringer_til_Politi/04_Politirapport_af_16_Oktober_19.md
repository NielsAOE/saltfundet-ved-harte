### Politirapport af 16. Oktober 1946.

**Bilag 12.**

*Ingeniør Østman*, der nu har Bopæl Vinklevej Nr. 5 i Farum, møder efter Anmodning i Dag Kl. 9,30 her paa Stationen.

Han gøres bekendt med, at han til Hovedrapporten har forklaret:

*Side* 99: At Ravlin har brugt Udtrykket »Too salt the well«, og sagt, at det ikke i Amerika var ualmindeligt at benytte kunstige Midler for at fremkalde Resultater ved Boringer, f. Eks. ved at hælde Olie i et Borehul for at kunne paavise Olieresultat inden en Kontrakts Udløb.

*Side* 99: At Ravlin omkring den 1. November 1936 bestilte Billet til Amerika med Afrejse den 15. November samme Aar.

*Side* 100: At Kpt., da han af Ravlin fik Besked paa at købe Saltsten, tænkte paa, hvad Ravlin havde sagt om at frembringe Resultater ad kunstig Vej.

*Side* 101: At Kpt. om Morgenen den 13. November 1936 saa Ravlin staa i Skuret alene i Færd med at slibe et Stykke Saltsten til mellem Kærnehovedets Fræsere, idet han pressede et aflangt Saltstykke ind i Skærehovedet, og at Kpt. i den Forbindelse sagde: »Den gaar vist ikke Ravlin«, samt at Kpt., da han lidt senere kom tilbage, saa Ravlin beskæftiget med at klistre lidt Ler i selve Kærnerørets øverste Stykke.

*Side* 101: At Kpt. følte sig overbevist om, at Ravlin havde anbragt Saltkærnen i Kærnerøret, og at Ravlin havde gjort det i den Hensigt, at det skulde se ud, som om Saltet blev fundet nede i Jorden, samt at Kpt. heller ikke herefter saa mere til de Saltstykker, der havde beroet i Skuret.

*Side* 102: At Kpt. mener at erindre, at Ravlin den 13. November 1936 i Modsætning til Sædvanen personlig satte Ventilen paa øverste Led af det indvendige Kærnerør, hvorved det blev umuligt at kikke gennem Røret.

*Side* 103: At Ravlin paa et eller andet Tidspunkt efter Saltfundet til Kpt. har sagt: »Forget all about it«, og at Kpt. ikke kan tænke sig andet, end at Udtalelsen maa være fremsat i Forbindelse med Saltfundet.

*Side* 106: At Ravlin sikkert har vidst, at Dr. Madsen vilde komme til Harte den 13. November 1936.

*Side* 108: At Kpt. var indstillet paa, at der var Saltkærne i Kærneboret, da dette kom op den 13. November 1936.

*Side* 112: At Kpt. tænkte sig, allerede da han fik Besked af Ravlin at indkøbe Saltet, og Kpt. erkender, at han til Politiet har forklaret saaledes.

Med Hensyn til det Side 101 anførte, siger han dog nu, at Ravlin altid kom en halv Times tid efter Kpt. om Morgenen, og Kpt. kom samtidig med Boremesteren. Det var saaledes, at Kpt. og Boremesteren altid mødte Kl. 7,30, og Arbejderne mødte Kl. 7.45 bortset fra Fyrbøderen, der mødte Kl. 7. Ravlin selv kom først Kl. 8.

Kpt. vil hermed sige, at Ravlin ikke havde kunnet staa i Skuret og behandlet Saltstykket som forklaret, uden at ogsaa andre end Kpt. vilde have bemærket det.

Han gøres her bekendt med, at han allerede under Afhøringen i 1943 oplyste, at Ravlin først indfandt sig paa Borestedet efter Kpt. og de øvrige, og spurgt, hvorfor han ikke dengang fremsatte sit Synspunkt om, at en eller flere af de andre ogsaa vilde have bemærket det, saafremt Ravlin havde baaret sig ad med Saltstykket som forklaret, saa vil Kpt. mene, at han ogsaa har bemærket det i Forbindelse med Afhøringen.

Med Hensyn til det Side 108 i Hovedrapporten anførte, at Kpt. var indstillet paa, at der var Saltkærne i Kærneboret, da dette kom op den 13. November 1936, saa ønsker han bemærket, at dette havde han ventet baade af den ene og den anden Grund, altsaa dels paa Grund af de Iagttagelser han havde gjort, og dels fordi der var fundet Anhydrit, hvorfor man i Virkeligheden naar som helst ventede at finde Salt i Undergrunden.

Derudover har Kpt. intet at bemærke til de foran fremdragne Punkter af hans Forklaring til Rapporten i 1943. Det øvrige kan han vedstaa dels som passeret og dels som hans Indtryk af det passerede.

Kpt. vil stadig hævde, at Boret var adskilt i alle sine Bestanddele, da han den 13. November 1936 om Morgenen indfandt sig paa Borestedet. Han kan huske, at han — umiddelbart forinden Kærnerøret skulde samles — kikkede igennem det, hvilket han ogsaa mener, Boremester Remahl gjorde, og paa dette Tidspunkt var der i hvert Fald intet i Kærnerøret. Ganske vist kan dette ikke afgjort udelukke, at Ravlin i sidste Øjeblik kan have anbragt Salt i Kærnerøret under selve Samlingen, der foregik uden for Skuret, idet de enkelte Dele af Kærnerøret blev hentet fra Skuret, men det skal da ogsaa være sket i allersidste Øjeblik, og han skal have været usædvanlig behændig.

Gjort bekendt med, at andre med afgjort Sikkerhed hævder, at Boret var samlet om Morgenen, da de kom til Borestedet, saa vil han dog benægte dette.

Han gøres endvidere bekendt med sin egen tidligere Forklaring, specielt at han mente at kunne erindre, at det var Ravlin selv, der ved den omtalte Lejlighed havde sat Ventilen paa det øverste Led af det indvendige Kærnerør, hvorved det i hvert Fald var udelukket at kikke gennem Røret, men han vil nu hævde, at han virkelig kikkede gennem Kærnerøret umiddelbart forinden, Ventilen blev sat paa. Foreholdt, at dette jo ikke kan passe med hans tidligere Forklaring om, at Ravlin havde kommet Ler i Røret, hvorved man jo ikke kunde se igennem det, saa erkender han nu, at han i Virkeligheden ikke har set Ravlin komme Ler i Kærnerøret, og han har i Virkeligheden intet som helst set, der kunde tyde paa, at der blev foretaget Bedrageri i Forbindelse med Fundet.

Naar han har forklaret saaledes til Politiet i 1943, saa skyldes det, at han var blevet presset dertil — først og fremmest af Direktør Juncker.

Det er rigtigt, som tidligere forklaret, at Kpt. første Gang traf Direktør Juncker paa Storebæltsfærgen i September Maaned 1940, og Bekendtskabet maa være indledet ganske tilfældigt. De kom til at drøfte Undergrundsforholdene herhjemme, hvorunder Kpt. givet har fortalt, hvad han havde haft hermed at gøre. Da de skiltes, bad Juncker Kpt. om at besøge sig paa sit Kontor ret snart, for at de kunde drøfte Undergrundsforholdene herhjemme videre. Kpt. besøgte ogsaa ret kort Tid efter Juncker, og derefter fortsattes Bekendtskabet.

Under en af de forholdsvis første Samtaler fortalte Juncker, at han havde undersøgt Ravlins Forhold og fundet ud af, at der var noget mystisk ved Saltfundet i Harte. Kpt. spurgte ham ud om dette sidste Punkt, og Juncker oplyste noget om, »at han var saa godt informeret, som hvis han havde haft Spioner ved Harte«. Junckers nærmere Udtalelser husker Kpt. ikke, men de gik ud paa, at Saltet skulde være kommet i Boret, inden dette blev sænket i Jorden. Kpt. oplyser paa Anledning, at han selv nogle faa Dage efter Saltfundet hørte Rygter om, at dette ikke var gaaet rigtig til, saa Junckers Udtalelser herom var ikke nye for Kpt.

Under Drøftelserne i Forbindelse med Undergrunden erklærede Juncker i Løbet af Efteraaret eller Vinteren 1940—41, at han havde til Hensigt at forsøge at afkøbe Amerikanerne Koncessionen, og han førte derpaa i den Anledning Forhandlinger med Gamborg paa Amerikanernes Vegne, men det førte ikke til noget.

Han havde forinden sagt til Kpt., at man enten kunde forsøge at afkøbe Amerikanerne Koncessionen, eller man kunde vælte den paa »Hartebegivenhederne«.

Da Forhandlingerne med Amerikanerne var kommet i Gang, spurgte Juncker Kpt., hvad Kpt. kendte til, om der var noget om Rygterne. Kpt. svarede hertil, at der ham bekendt ikke var sket Uregelmæssigheder i Forbindelse med Saltfundet.

Nogen Tid senere tog Juncker paa ny Spørgsmaalet op til en Diskussion med Kpt., men paa en saadan Maade, som om det var en Kendsgerning, at Kpt. havde indrømmet, at der var begaaet Uregelmæssigheder, og saaledes fremstår han det ogsaa over for flere Tyskere, som Kpt. traf sammen med dels paa Junckers Kontor og dels i hans Hjem. Af disse Tyskere husker Kpt. Dr. Kantstein, Dr. Fahr samt en Oliespecialist, Dr. Wulff.

Juncker foreslog over for disse Mennesker, at de stottede ham i at faa foretaget Efterforskning i Danmarks Undergrund, og Resultatet blev, at der blev sørget for, at Juncker sammen med Kpt. rejste til Berlin til Dr. Bentz, der var Professor ved geologisk Institut i Berlin. Meningen var, da man ikke havde formaaet den danske Stat til at yde sin Medvirken til at faa Amerikanernes Boremateriel udleveret, at faa Tyskerne til at gennemtvinge, at Materiellet blev stillet til Raadighed for Juncker.

Kpt. var sammen med Juncker hos Dr. Bentz, og man søgte at formaa denne til at bevirke, at Efterforskningsarbejdet i Danmarks Underground blev genoptaget. Dr. Bentz var Leder af Olieefterforskningen i Tyskland.

Kpt. siger, at det var Juncker, der førte Ordet, idet Kpt. ikke selv kan ret meget Tysk, og Dr. Bentz lovede at støtte Sagen.

Kpt. var senere alene hos Dr. Bentz, men han husker ikke, om det var under samme eller under et senere Besøg i Berlin, og herunder spurgte Dr. Bentz, om Kpt. ikke kunde tænke sig at overtage Ledelsen af Efterforskningen efter Olie i Danmark, hvilket Kpt. dog ikke ønskede, idet han erklærede, at han ikke havde den tilstrækkelige Erfaring m.v.

Kpt. er ikke af Dr. Bentz blevet spurgt, hvorvidt Kpt. havde Kendskab til, at der var blevet begaaet Uregelmæssigheder i Forbindelse med Saltfundet i Harte.

Kpt. vil hævde, at han aldrig over for Juncker har indrømmet, at han vidste eller formodede, at der var foretaget Uregelmæssigheder i Forbindelse med Saltfundet.

Kpt. har overværet ved en Festlighed i Aarhus noget efter, at Dr. Best var kommet hertil, at Juncker ogsaa over for Dr. Best har fremsat Udtalelser om Amerikanerne og Danmarks Undergrund, men nærmere Enkeltheder hørte Kpt. ikke.

Paa et eller andet Tidspunkt fortalte Juncker Kpt., at han havde meddelt Minister Gunnar Larsen Enkeltheder vedrørende Saltfundet i Harte, og han har sikkert ogsaa sagt, at Kpt. vilde blive nærmere udspurgt. Forespurgt om Juncker f. Eks. har sagt, at han havde givet Kpt.'s Oplysninger videre til Ministeren, saa siger Kpt., at han ikke mere husker, hvad Juncker oplyste i den Forbindelse.

Juncker arrangerede et Møde mellem Kpt. og Landsrets­sagfører Lannung, og Kpt. mener, det maa være sket, forinden han fik at vide, at Juncker havde været i Forbindelse med Ministeren. Hensigten med Mødet hos Lannung har fra Junckers Side sikkert blot været, at han over for en Sagfører vilde have lagt Udtalelser fra Kpt. om, at der forelaa Svindel i Forbindelse med Saltfundet, fast.

Kpt. erkender, uden at han husker Enkeltheder, at han derefter over for Lannung fremsatte saadanne Udtalelser med Hensyn til sin Viden om Saltfundet, at der ikke kunde være Tvivl om, at der forelaa Uregelmæssigheder ved dette.

Han gøres derefter bekendt med, hvad han ifølge Bilagene 34 skal have forklaret under Mødet i Ministeriet den 18. Februar 1943. Han siger hertil, at han slet ikke kan forstaa, at han i Ministeriet skal have udtalt sig som anført, idet han bl.a. kun var der ganske kort Tid. Han vil dog ikke benægte det anførte, men under alle Omstændigheder har hans Udtalelser ikke været i Overensstemmelse med de faktiske Forhold, idet han som anført i Virkeligheden ikke kender noget som helst til, at der skal være foregaaet Uregelmæssigheder ved Saltfundet.

Gennemlæst og godkendt.

— — —

Kpt. ønsker dog ikke paa nærværende Tidspunkt at underskrive Rapporten, idet han erklærer, at han vil underskrive den samlede Rapport under eet.

**Einar Olesen,** Krm. Ob.  
**Dyrsted,** Kriminalassistent.