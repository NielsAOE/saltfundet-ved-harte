#### Politirapport af 17. April-12. Maj 1948.

**Bilag 19.**

---

Ransagningen blev derefter påbegyndt i Overværelse af Østman og hans Hustru, og Østman afleverede selv en Del Dokumenter af formentlig Interesse for Sagen, men på undertegnedes Forslag medfulgte Østman Kl. 9,30 her til Stationen, for at Afhøringen af ham kunde blive påbegyndt. Med hans Billigelse fortsattes Ransagningen af de øvrige nævnte Politifolk i Overværelse af hans Hustru, og han ønskede ikke andre Vidner tilkaldt.

Han erklærede sig indforstået i, at alt, hvad der i første Omgang skønnes eventuelt at kunne have Interesse for Sagen, medtages her til Stationen, og at undertegnede på et senere Tidspunkt gennemgår Dokumenterne og udtager, hvad der maatte have Interesse for Sagen.

---

**Axel Møller,** Krm. Ob.  
**Østman.**  
**Dyrsted,** Kriminalassistent.



*Kontinueret den 3. Maj 1948.*

*Sigtede Østman* møder efter Anmodning i Dag Kl. 12,30 her paa Stationen. Retsplejelovens § 807, 3. Stk., iagttaget. Sigtede forklarer med Hensyn til det i Dagbogen I for den 13. Juni 1936 opnoterede:

>*»Var en Tur i Heide, hvor vi saa paa den gamle Mine og de nye Boringer.«*

at det var den Dag, han og Ravlin var i Heide og var i Minen, hvorfra de som forklaret i Rapport Bilag 18 hjemtog noget Oliekridt. Han mener, at han ved den Lejlighed har været alene med Ravlin, idet der ellers vilde have været bemærket noget om det i Dagbogen.

Vedrørende det Side 26 for 11. September 1936 anførte:

>*»Gik hen til Carstensen, der gjorde et meget nervøst Indtryk. C. havde gennem Vacuum Oil's Direktør faaet at vide, at F. ingen Penge havde, hvorfor han enten vilde laane eller sælge Koncessionen. Jeg forsikrede Carstensen, at der intet var om disse Rygter.«*

siger Sigtede, at det for ham var meget vanskeligt at vurdere Ravlins økonomiske Forhold. Det kneb ikke med de daglige Udgifter, men Sigtede er ganske klar over, at Ravlin absolut ikke havde ubegrænsede Midler til sin Raadighed, hvilket Højesteretssagfører Carstensen ogsaa var klar over.

---

Side 67 for 19., 20., 22. og 23. August 1938: 

>*»Sagfører Gamborg ringede, bad mig komme ind til København. Var i København, tog Papiret med hjem, nægtede at skrive under. Sendte Erklæringen tilbage. Gamborg bad mig tilføjere en ny Erklæring.«*

drejer sig om, at Gamborg, der var Gulfs Sagfører, vilde have Sigtede til at skrive under paa, at Gulf ikke havde noget at gøre med Hensyn til Ravlins og Sigtedes økonomiske Mellemværende.

Side 83 for 6. Marts 1939: 

>*»Kørte til København; talte med Stevens; noget galt med de $ 250.000.«*

Ravlin havde overfor Statsministeriet erklæret og underskrevet paa, at DAPCO’s Aktiekapital — 250.000 Dollar — var fuldt indbetalt, og Sigtede blev kaldt til København i Anledning af, at man havde konstateret, at Beløbet i Virkeligheden ikke var fuldt indbetalt. Sigtede havde selv i god Tro underskrevet paa det samme.

Naar Sigtede Side 84 for 22. Marts 1939 har skrevet: 

>*»Synes at gaa trangt med Staten, de har opdaget Ravlins Svindel med Aktierne.«*

saa vil Sigtede ikke dermed sige, at han selv hele Tiden havde været klar over, at Aktiekapitalen ikke var fuldt indbetalt, men dette havde han først faaet at vide af DAPCO’s nye Direktør, Stevens, da Sigtede som foran omtalt kort Tid forinden havde været kaldt til Stevens i København.

I Lommebogen .... er anført nogle af de Saltprocenter, som Sigtede regnede ud, Skyllemudderet indeholdt, men om Tidspunkterne for disse Prøver kan han blot sige, at det har været i 1937.

I Dagbogen II Side 2 er for 12. September 1940 anført: 

>*»Træf Direktør Th. Juncker paa Færgen, bad mig om en videre Samtale,«*

og Sigtede oplyser, at det var hans tidligere omtalte første Møde med Juncker.

Beløbet — 55 Mill. Kroner — som er anført Side 4 refererer til, at Stevens havde nævnt, at Koncessionen var dette Beløb værd, og Beløbet var nævnt i Forbindelse med Talen om, at Koncessionen skulde gaa over paa danske Hænder, men paa et Tidspunkt forinden Sigtede kom i Forbindelse med Juncker.

Sigtede erkender, at han har revet et eller muligt flere Blade ud af Dagbogen II omhandlende fra 2. November 1940 til 1. Januar 1941 (mellem Side 6 og 7). Disse Notater, der er fjernet, har drejet sig om Forhandlinger, som er ført mellem forskellige Tyskere og Juncker i Sigtedes Overværelse, og hvorunder Sigtede har besvaret forskellige Spørgsmaal, og Forhandlingerne har drejet sig om ved Tyskernes Hjælp at faa Koncessionen under Junckers Kontrol. Naar Sigtede har fjernet Bladet, saa har det været af Hensyn til Juncker, for hvem Indholdet kunde være absolut kompromitterende. Sigtede vil gaa ud fra, at Fjernelsen er sket umiddelbart efter 5. Maj 1945.

Som Side 14 for 2. April 1941 anført: 

>*»Ødum kom Kl. 20 og bliver i Nat; talte om 'Saltet' m.m. Juncker og Ødum traf hinanden her, diskuterede den ny Ordning og et eventuelt Samarbejde.«*

drøftede Sigtede denne Dag med Ødum de nærmere Omstændigheder vedrørende Saltfundet, dels Rygterne og dels Sigtedes egne Iagttagelser, men det har Sigtede ofte drøftet med Ødum.

Næste Dag var Juncker ogsaa til Stede, og hans Samtaler med Ødum drejede sig om, at Geologerne ikke modarbejdede Juncker, naar han havde faaet Koncessionen under sin Kontrol.

Side 16 og 17 for 28. April 1941: 

>*»Længere Møde med Gamborg om Aftenen; G. ønskede at jeg bekræftede eller afkræftede et Rygte om Ravlin, »Salting the well at Harte«, men jeg ønskede ikke at udtale mig; derimod spurgte G. mig, om noget saadan var muligt, hvilket jeg bekræftede. Gad vide hvor meget G. forstod, han blandede Tingene sammen og griflede ned, før jeg naaede at faa et Ord indført; dog sagde han hele Tiden, at det kun var for DAPCO’s Redegørelse; en Ting er sikker, jeg har hverken sagt »Ja« eller »Nej« til Kernepunktet.«*

drejer sig om en Samtale mellem Sigtede og Gamborg paa Hotel "Royal" i Aarhus, hvor Gamborg vilde have Sigtede til at bekræfte Rygterne om Bedrageriet i Harte eller afkræfte Rygterne. Sigtede kan ikke nu huske, hvor meget han sagde til Gamborg, og kan kun henvise til Referatet i Dagbogen. Der var ikke andre til Stede under Samtalen, der førtes i Forbindelse med Forsøget paa at faa Koncessionen paa danske Hænder.

Sigtede erkender, at han ogsaa har fjernet Bladet med Siderne 21—22 for Tiden fra 25. Maj 1941 til 10. Juni 1941, og Notaterne her har drejet sig om Forhandlinger, som Juncker førte i Tyskland angaaende Koncessionens Overtagelse. Sigtede siger, at han ikke deltog i Forhandlingerne, men blot skulde være til Stede der for Tilfældet.

Som det fremgaar af Side 35 var Sigtede ogsaa i Tyskland i Juni Maaned 1942 sammen med Juncker, men det var i: »Østrumsudvalget«s Anliggender.

Det Side 38 i Notesbogen anførte: 

>*»R. sleb Saltet til i Kærnebor-hovedet- hvilket. Diam 1«.  
Diam paa S. = 2½". L. = 17 cm.  
Var det den 13.11 — ? maaske?  
var ogsaa før den Tid.  
Vægtfylde af fast Salt?  
ved ikke.  
Ler, ja blev fjernet af mig.  
Royality, ja, kun hvis der var Olie og Salt.  
Samlede Boret, husker ikke hvem, men jeg udleverede de enkelte Stykker.  
Ikke 17 cm i Diameter.«*

er noget, som Sigtede har opnoteret i Forbindelse med en Samtale med Lannung vedrørende det i Harte passerede.

Saltsykket, der er taget i Bevaring, *(et farveløst, klart ca. 1 × 2 × 4 cm stort Spaltestykke af en Krystal)* mener Sigtede bestemt, han har faaet af Ravlin, som har haft det med fra Amerika. Ravlin har medbragt flere saadanne Smaastykker vel nærmest som Kuriositeter, men Sigtede mener ikke at erindre, at Ravlin har haft større Stykker med.

---

Bilag 125 drejer sig om Gamborgs Notater fra det oven for omtalte Møde mellem Gamborg og Sigtede paa Hotel »Royal« i Aarhus. Notaterne er nedskrevet af Gamborg, og den vedlagte Kopi har Gamborg tilsendt Sigtede. Det, der er anført under Pkt. 11, er hvad Sigtede, saavidt han nu erindrer, dengang fortalte Gamborg om hans Iagttagelser i Forbindelse med Saltfundet, og det er den eneste Gang, han har drøftet disse Begivenheder med Gamborg. Naar Sigtede ikke udtalte sig mere udførligt til Gamborg, saa skyldtes det, at han jo allerede havde oplyst overfor Stevens alt, hvad han vidste, og han ønskede ikke at fortælle Gamborg yderligere.

Vedrørende Notaterne Bilag 37 a, da er disse udfærdiget af Lannung umiddelbart forinden, Sigtede den 18. Februar 1943 mødte hos Gunnar Larsen og redegjorde for sit Kendskab til Sagen. De er udfærdigede efter Lannungs Optegnelser fra en tidligere Samtale mellem Sigtede og Lannung, muligt i 1941, og de blev nedskrevet i 1943 af Hensyn til Sigtedes forestaaende Samtale med Gunnar Larsen. Sigtede husker ikke, hvorvidt han medførte og eventuelt benyttede Notaterne under Samtalen med den daværende Minister. Han vil ikke benægte, at han har udtalt sig til Lannung, saaledes som det fremgaar af Notaterne, men visse af Notaterne er ganske vist ikke overensstemmende med de faktiske Forhold, hvilket skyldes Junckers Indflydelse, idet han fandt, at de Kendsgerninger, som Sigtede havde fortalt ham, ikke var tilstrækkelig overbevisende over for Amerikanerne. Sigtede tror bestemt, at man har bibragt Lannung den Opfattelse, at det alt var Kendsgerninger. Sigtede husker, at Juncker var til Stede, da Sigtede første Gang fortalte Lannung om Enkelthederne.

Bilag 129 er en Fremstilling af Begivenhederne paa Basis af Notaterne Bilag 37, som Lannung paa Anmodning fik tilstillet. Det var til denne Fremstilling, Sigtede udbad sig en Afskrift af Lannungs Notater af den tidligere Samtale mellem Sigtede og Lannung.

---

Vedrørende Bilag 130 — Sigtedes Skrivelse af 23. Februar 1944 til Dr. Madsen — hvori Sigtede anfører:

>*»Apropos det Salt, jeg i sin Tid fik fra Tyskland af enten Dem eller Dr. Ødum, var dette jo saa forurenet af Ler og lignende, at man ikke kunde tage fejl.«*

saa oplyser Sigtede, at det drejede sig om de Par Skiver, som han har omtalt til Rapporten. Sigtede siger, at han nu ikke mere husker, at han selv fik disse Kærneskiver, men det maa han have gjort, naar han har skrevet det, og de er saa meget muligt komme over i Ravlins Skur.

Sigtede har ikke selv haft lignende Kærnestykker med hjem, og han har i hvert Fald heller ikke Kendskab til, at Ravlin har haft det. Gennemlæst og godkendt.

**Østman.**  
**Dyrsted,** Kriminalassistent.

*Kontinueret den 5. Maj 1948.*

Sigtede Østman møder efter Anmodning i Dag Kl. 12,40 her paa Stationen. Retsplejelovens § 807, 3. Stk. iagttaget.

Bilag .... Skrivelse af 28. September 1938 fra Guy Stevens til Sigtede, hvorefter Stevens anmoder Sigtede om at komme til København for at gaa Sagerne igennem.

Sigtede siger, at det ganske givet har været under denne Sammenkomst paa Hotel d'Angleterre, at Sigtede paa Opfordring fortalte Stevens alt, hvad han vidste med Hensyn til Rygterne om, at der var begaaet et Falsum i Harte, samt alle hans egne Iagttagelser i samme Forbindelse, og endelig Sigtedes Samtale med Ravlin om det samme.

Bilag .... Skrivelse af 29. Februar 1940 fra Stevens til Sigtede, hvori Stevens udtaler, at Departementschefen har erklæret, at man ikke kunde rette nogen Bebrejdelser mod Sigtede for hans Underskrift paa, at Aktiekapitalen i Ravlins Selskab var fuldt indbetalt.

Sigtede erklærer, at han ganske afgjort ikke tager fejl med Hensyn til dette Brev fra Stevens og det tidligere omtalte Brev, hvori Stevens fra Amerika meddelte, at man var klar over, at Sigtede ikke havde nogen Andel i det, de havde talt om. (Omstændighederne ved Salfundet).

---

Bilag 126. Skrivelse af 20. Juni 1941 fra Landsretssagfører Lannung til Højesteretssagfører Gamborg, hvorefter Lannung erklærer, at Sigtede ikke kan anerkende Referatet (Bilag 125) der er givet i Notaterne vedrørende Samtalen paa Hotel »Royal« i Aarhus den 28. *April 1941*, specielt gælder det Punkt 11, Boringerne i Harte. (Samtalen mellem Sigtede og Gamborg).

Sigtede oplyser, at han selv har tilføjet det med Haanden skrevne i Gamborgs Referat, men iøvrigt mener han, at Referatet meget godt dækkede, hvad han havde sagt til Gamborg om sine Iagttagelser i Forbindelse med Saltfundet.

Bilag 127. Skrivelse af 15. Januar 1942 fra Gamborg til Lannung, hvormed fremsendes 4.532 Kr. 50 Øre til fuld Afgørelse af »DAPCo's« Mellemværende med Sigtede. I Skrivelsen er blandt andet anført:

>*»...... Mine amerikanske Klienter har imidlertid ikke ønsket, at der under nogen Form skulde komme Strid mellem Selskabet og Ingeniør Østman og har derfor forlangt, at Sagen afsluttes ved »at foranstående Beløb udbetales.«*

Sigtede erklærer, at han naturligvis ikke kan vide, hvorvidt Selskabets Udtalelse skyldes, at man var bange for, at Sigtede eventuelt skulde komme frem med sin Viden med Hensyn til Saltfundet.

Gamborg anførte i Skrivelsen, at Ingeniør Østman efter hans Mening ikke har haft Krav paa dette Beløb.

Bilag 134. Skrivelse af 29. Maj 1947 fra Sigtede til Direktør Gregersen, »DAPCo«, hvori Sigtede bl. a. skriver, at han har talt med Dr. Ødum om de Beviser, der eventuelt kan fremskaffes paa nuværende Tidspunkt, og at Ødum er villig til at deltage i et Møde med Sigtede og Gregersen og der fremkomme med sine Synspunkter.

Sigtede oplyser hertil, at der ikke var Tale om, for Salfundet var ægte eller ej, men blot at Ødum havde tilbudt at ville udtale sig om den Situation, som Sigtede havde befundet sig i under Besættelsen.

Bilag 135. Skrivelse af 1. Juli 1947 fra Sigtede til Højesteretssagfører Gamborg, hvori Sigtede bl. a. skriver, at han vil fastholde, at Stevens har faaet endog særdeles detaillerede Oplysninger om alt vedrørende Arbejdet med Koncessionen lige siden 1933, ligesom Stevens har fulgt Arbejdet i Harte nøje siden Juli 1936, og der faaet alle Oplysninger om dette, saalænge det stod paa.

Videre skriver Sigtede, at med Hensyn til Rygterne i Forbindelse med Saltfundet ved Harte i November 1936 og en Aktietransaktion foretaget af Ravlin, har Stevens været fuldt vidende om disse Rygter mindst lige saa længe som Sigtede, *og disse Sager har blandt mange andre været diskuteret fuldt aabent Stevens og Østman imellem, ligesom Østman har faaet skriftlig Meddelelse om, at Hovedkontoret var informeret, og at der absolut intet var at bebrejde Østman desangaaende.*

I Forbindelse med dette oplyser Sigtede, at Stevens allerede fra Juli 1936 havde sin Gang paa Borestødet. Sigtede kender imidlertid intet til, hvorvidt Ravlin allerede da havde Aftaler med Gulf om at overdrage Koncessionen til dette Selskab, men i hvert Fald er Sigtede af den Opfattelse, at Ravlin paa et meget tidligt Tidspunkt gik med Planer om at sælge Koncessionen, dog ikke saa tidligt som i 1935.

Bilag 131. Skrivelse af 27. August 1945 fra Højesteretssagfører Carstensen til Sigtede angaaende et Telegram, som Ravlin har faaet fra Jørgensen i Viborg, og hvorefter Ravlin skulde sætte sig i Forbindelse med Sigtede.

Sigtede oplyser, at det drejer sig om det Telegram, som han selv afsendte under Navnet Jørgensen for at komme i Forbindelse med Ravlin, og hvormed han allerede har afgivet Forklaring.

Bilag 132 er Sigtedes Svar af 28. August 1945 til Højesteretssagfører Carstensen.

Bilag 123. Skrivelse af 11. December 1939 fra Sigtede til Ejner Olsen, hvor Olsen trues med Afsked, og hvori Sigtede taler om en Del Rygter om Selskabet, som det var under Ravlins Regime.

Sigtede forklarer, at han ikke mente Rygter i Forbindelse med Saltfundet, men derimod de verserende Rygter om, at Ravlin rent arbejdsmæssigt havde været en daarlig Arbejdsgiver, hvilket ganske afgjort efter Sigtedes Mening ikke havde noget paa sig.

---

Bilag .... fra August 1946 — drejer sig om en Rejse, som Sigtede da havde planlagt til Amerika for at faa en Oplysning paa sit Mellemværende med Ravlin. Naar han ogsaa skriver, at han har et ureguleret Mellemværende med Gulf, saa tænkte han egentlig blot paa, at han hos Gulf kunde faa at vide, hvilke Beløb Selskabet senere havde udbetalt Ravlin, saaledes at Sigtede deraf kunde regne ud, hvad han yderligere havde tilgode hos Ravlin og derpaa henvende sig til denne og kræve dette Beløb.

Bilag 133 — Skrivelse af 31. December 1946 fra Sigtede til Baird, hvor Sigtede bl. a. omtaler Paastanden om Bedrageri i Forbindelse med Saltfundet.

Videre beder han Baird udtrykke sin Mening om Sagen, idet han derved vil gøre Ødum og ham selv en stor Tjeneste, da de næsten er de eneste, som forsvarer Ravlin.

Videre, at han for nogle faa Maaneder siden havde planlagt at forlade Danmark for at blive fri for alt det, og at han havde faaet tilbudt en Stilling i Indien af en gammel Ven, men at Ødum havde bedt ham forblive her, til Sagen var afgjort.

Endelig beder han Baird hilse Ravlin, hvis Baird atter kommer i Forbindelse med denne, og sige, at han — Ravlin — ikke behøver at være bekymret for Sigtede, for han — Sigtede — svigter ikke gamle Venner.

Sigtede forklarer hertil, at han i dette Brev første Gang overfor Baird omtalte den fremsatte Paastand om, at Saltfundet i Harte skulde bero paa et Falsum.

Baird er ikke fremkommet med nogen Udtalelse om hans Syn paa Sagen, og Sigtede mener, at han overhovedet ikke har faaet noget Svar fra Baird paa det ovennævnte Brev.

Det er rigtigt, at Sigtede gennem en Bekendt fra Hollandsk Indien havde faaet tilbudt en Stilling i Vestindien, og naar han tænkte paa at reflektere paa dette Tilbud, saa skyldtes det ikke Frygt for, at Udfaldet af Undersøgelserne i Anledning af Saltfundet kunde faa ubehagelige Konsekvenser for Sigtede.

Ved Hilsenen til Ravlin gennem Baird vilde Sigtede sige, at han »ikke løb med Sludder«.

Gennmlæst og godkendt.

**Østman.**  
**Dyrsted,** Kriminalassistent.

*Kontinueret den 8. Maj 1948.*

*Sigtede* møder i Dag Kl. 11,15 her paa Stationen. Retsplejelovens § 807, 3. Stk. iagttaget.

---

Bilag 86 til 116 m. v. Korrespondance mellem Sigtede og Ravlin.

Det var i Slutningen af Januar eller Begyndelsen af Februar 1934, at Sigtede kom i Forbindelse med Ravlin i Miami, hvem han forelagde Planerne med Hensyn til Danmarks Undergrund, og Ravlin lovede at komme tilbage til Sagen.

Den 2. August 1934 kom Ravlin hertil, og han og Sigtede førte nogle indledende Samtaler med Dr. Madsen. Ravlin rejste allerede igen den 8. samme Maaned, efter at det var aftalt, at sigtede skulde søge videreført Forhandlingerne dels med Dr. Madsen og dels med Statsministeriet om Mulighederne for at opnaa en Koncession til Ravlin, og dels undersøge de rent praktiske Muligheder for et saadant Arbejde her i Landet.

Den 1. Oktober 1934 meddeler Sigtede Ravlin i en Skrivelse, at han har opnaaet en foreløbig Tilladelse for 2 Aar til Efterforskning af Raastoffer inden for et bestemt Omraade i Jylland, mod at Ravlin kan dokumentere, at han har det fornødne Materiel og disponerer over 50.000 Kr. foruden, samt at Arbejdet blev paabegyndt inden for 6 Maaneder fra Tilladelsens Dato. Ravlin var utilfreds hermed paa Grund af, at det var Vinteren, der forestod, hvor Arbejdet var vanskeligt, og det blev ogsaa ændret, saaledes at der blev givet en længere Frist.

Den 14. Januar 1935 kom Ravlin paany hertil, og denne Gang sammen med sin Broder. Der blev nu ført forskellige Forhandlinger med Statsministeriet om en egentlig Koncession, og Ravlin indgav et Forslag til en saadan, og ved samme Lejlighed deponerede han 10.000 Dollar i Landmandsbanken. Ravlin og Broderen afrejste igen den 26. Januar 1935.

Den 30. Januar 1935 blev den egentlige Koncession udstedt, og den lød paa en 2aarig Efterforskningsbevilling paa Raastoffer, og Meningen var, at Bevillingen skulde afløses af Koncessioner til Indvinding, efterhaanden som han fandt de forskellige Raastoffer. Bevillingen af 30. Januar 1935 blev godkendt af Rigsdagen i Marts Maaned samme Aar.

Den 20. Juni samme Aar kom Ravlin atter hertil med en Del Materiel, og man paabegyndte Opstillingen af Anlægget, og man paabegyndte Boringerne den 27. Juli, og de fortsattes til den 22. September, da Ravlin afrejste til Amerika.

Der havde inden hans Afrejse været ført nogle Forhandlinger i Statsministeriet i Anledning af, at Ravlin var utilfreds med visse Detaljer i Bevillingen, og han havde, inden han afrejste, faaet forlænget Fristen paa de 2 Aar. Ravlin skulde under sit Ophold i Amerika samtidig skaffe yderligere Boremateriel.

Den 15. Maj 1936 kom Ravlin tilbage med yderligere Materiel, og Borearbejdet genoptoges kort efter og fortsattes til den 14. November samme Aar, da Ravlin rejste tilbage til Amerika.

Sigtede oplyser her, at det Ravlin først og fremmest havde været utilfreds med, da han den 22. September 1935 rejste tilbage, var Grundejernes Fortrinsret i Henhold til Mineloven af 19. Februar 1932, som i Virkeligheden gjorde en Koncession illusorisk.

Denne Grundejernes Fortrinsret blev ophævet ved en Lov af 31. Januar 1936.

Den 13. Marts 1937 kom Ravlin atter tilbage hertil, men sigtede havde allerede genoptaget Arbejdet den 10. Februar 1937, idet man efter Betingelserne ikke maatte ligge stille i mere end 3 Maaneder.

Ravlin havde, efter at der den 13. November 1936 var taget et Stykke Salt op fra Undergrunden, søgt Koncession paa alle Raastoffer, der maatte findes, men man vægrede sig ved at udstede en saadan, idet man mente, at han kun havde Ret til Koncession paa det Raastof, han havde fundet, og det førte til en Retssag, som Ravlin dog tabte ved Landsretten. Han appellerede til Højesteret, men der opnaaedes, forinden Sagen kom for, et Forlig, idet Ravlin fik en Koncession lydende paa alle Raastoffer, han maatte finde inden for 10 Aar. Sigtede siger, at dette er, hvad han ved, for paa dette Tidspunkt førte Højesteretssagfører Carstensen de juridiske Forhandlinger paa Ravlins Vegne, hvorfor Sigtede ikke var saa meget inde i Enkelthederne.

Efter at den endelige Koncession var underskrevet den 7. Februar 1938, rejste Ravlin den 15. Februar samme Aar til Amerika. Sigtede oplyser, at Stevens paa dette Tidspunkt mere officielt deltog i Forhandlinger med Ravlin, og paa dette Tidspunkt har det i hvert Fald ganske tydeligt været Ravlins Mening at afhænde Koncessionen eller rettere Aktierne i Selskabet. Ravlin kom tilbage hertil den 28. April 1938, og han afrejste igen den 2. Juli samme Aar sammen med Stevens, og i Vistnok August Maaned 1938 overtoges »DAPCo« af Gulf.

Sigtede oplyser, at det absolut ikke var hans Indtryk, at Ravlin selv havde Midler, hvilket Korrespondancen mellem Sigtede og Ravlin jo heller ikke tyder paa. Den i Bilag .... nævnte Gordon McCauley, var, saavidt Sigtede ved, den første, som Ravlin søgte økonomisk Støtte hos, men paagældende sprang vistnok fra. Af andre økonomiske Støtter har Ravlin omtalt Mrs. Pearson, men intet nærmere om Enkeltheder, og iøvrigt har han holdt Sigtede uden for sine økonomiske Forhold. Sigtede maa indrømme, at han i hvert Fald til Tider har haft det Indtryk, at det kneb for Ravlin at skaffe Midler, hvilket Sigtedes Brev af 22. April 1935 (Bilag 95) jo ogsaa viser. Sigtede oplyser i samme Forbindelse, at de 50 Dollar, som han modtog fra Ravlin ifl. Bilag .... sikkert har været til Afholdelse af diverse Udgifter, og Fremsendelse af et saadant Beløb taler jo ogsaa sit tydelige Sprog. Sigtedes Løn androg de første Aar hos Ravlin 450 Kr. maanedlig, som dog senere paa Sigtedes Henstilling blev forhøjet til 600 Kr. Der henvises ogsaa til Sigtedes Skrivelse af 13. December 1936 til Ravlin, hvorefter man skal have fortalt Højesteretssagfører Carstensen, at Ravlin ingen Penge havde og var ude paa at sælge Aktierne, laane Penge i en Bank eller sælge det hele bedst muligt. I samme Skrivelse anmoder Sigtede om at maatte vide de økonomiske Forhold. I Bilag .... skriver Ravlin, at han ikke kan skaffe en større Sum Penge før efter Nytår.

I Bilag 103 henviser Ravlin ogsaa til Vanskelighederne med at skaffe Kapital før efter Nytaar, ligeledes i Bilag 104.

I Bilag 110. Skrivelse af 5. September 1939 fra Ravlin til Sigtede, henviser Ravlin til, at han er i Stockholm, og at Gulf insisterer paa, at han ikke kommer til Danmark, før Besværlighederne med Ministeriet er forbi, hvorfor Ravlin beder Sigtede i største Fortrolighed møde Ravlin i Helsingborg. Sigtede siger, at han viste denne Skrivelse til Stevens, der ikke ønskede, at Sigtede rejste, hvorfor Sigtede heller ikke gjorde det. Sigtede mener, at det maa have været i Forbindelse med Konstateringen af, at Aktiekapitalen rettelig ikke var fuldt indbetalt.

I Bilag 111 — Skrivelse af 25. September 1940 fra Sigtede til Ravlin — retter Sigtede Bebrejdelser mod Ravlin og hævder, at denne har narret ham med Hensyn til Størrelsen paa den første Udbetaling.

Der henvises endvidere til Bilag 113 hvor Sigtede informerer Ravlin om, hvad der er passeret i Sagen.

Gennemlæst og godkendt. Sigtede aftraadte Kl. 15,15.

**Østman.**

I Anledning af, at der i Forbindelse med den Afhøring, der for Tiden foretages af Ravlin i Miami, har været rettet Forespørgsel med Hensyn til Tidspunktet for Ravlins Ophold paa Hotel »Astoria« i Forbindelse med hans Afrejse fra København i November Maaned 1936, hvilket imidlertid ikke har kunnet oplyses paa Hotellet, skal Opmærksomheden henledes paa Bilag .... Skrivelse af 19. November 1936 fra Ravlin til Østman paa Hotel »Astoria«s Brevpapir.

**Dyrsted,** Kriminalassistent.

*Kontinueret den 11. Maj 1948.*

---

Side 39 i Notesbogen er anført:

>"*Fravlin Miami* Flo. W. L.  
>Concession attacked dangerous (ulæseligt Ord) meet you somewhere can you come to Sweden and when?  
>K. Ø."

*Kontinueret den 12. Maj 1948.*

---

Sigtede forklarer,

---

Med Hensyn til det Side 39 anførte oplyser Sigtede, at det tydelig nok er Conceptet til et Telegram. Det utydelige Ord er "imperative" — "bydende nødvendigt". Conceptet maa være lavet efter Kapitulationen i 1945, men Sigtede tror ganske bestemt ikke, at det er blevet sendt af Sted, og i hvert Fald har han aldrig modtaget noget Svar fra Ravlin.

Sigtede kan ikke benægte, at han, da han har forfattet Conceptet, har tænkt paa dette som en Advarsel til Ravlin i Lighed med hans tidligere omtalte Breve til Ravlin, men Sigtede vil stadig hævde, at han ikke selv direkte har noget med Falsum'et at gøre.

---

**Dyrsted,** Kriminalassistent.