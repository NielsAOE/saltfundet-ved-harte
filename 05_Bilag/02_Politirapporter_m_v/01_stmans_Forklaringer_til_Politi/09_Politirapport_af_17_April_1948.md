### Politirapport af 17. April 1948.  

**Bilag 17.**

Der henvises til Justitsministeriets Skrivelse af 8. April 1948 til Rigsadvokaten, hvorefter Justitsministeriet kan tiltræde, at Ingeniør Østman afhøres som sigtet for Bedrageri, og at der foretages Ransagning hos ham.

I Forbindelse hermed er der i Gaar i Byrettens Afdeling paa Politigaarden afsagt en Kendelse, hvorefter der gives Beføjelse til Ransagning paa Østmans Bopæl, Vinkelvej 5, Farum og paa hans Kontor, Fiskemelsfabrikken i Grenaa.

I den Anledning indfandt Kriminaloverbetjent Axel Møller, Kriminalbetjent Chr. Thomsen, Medhjælper Kaj Poulsen og undt. os i Dag Kl. 9 paa Østmans nævnte Bopæl, hvor Ransagningen blev paabegyndt i Overværelse af Østman og hans Hustru.

Paa undertegnedes Forslag medfulgte Østman Kl. 9,30 med undertegnede her til Stationen, for at Afhøringen kunde blive paabegyndt. Ransagningen fortsattes med Østmans Billigelse af de øvrige i Overværelse af hans Hustru, og han ønskede ikke andre tilkaldt til at overvære denne. Særskilt Ransagningsrapport optages.

Han blev her paa Stationen ransaget paa sin Person, men fandtes ikke i Besiddelse af noget mistænkeligt.

Han fremstår til Rapporten og opgiver sit fulde Navn at være:

***Karl Østman,***

født den 26. Juli 1903 i Jegindø, døbt i Kirken paa Jegindø, boende *Vinkelvej Nr. 5 i Farum.*

Han gøres bekendt med Sigtelsen og Retsplejelovens § 807, 3. Stk. Generalia rapport vedlægges.

(I følge Rigsregistraturen staar han anført med en verserende Sag i Aarhus for Overtrædelse af Vareforsyningsloven, men er derudover ukendt). Han oplyser selv i den Forbindelse, at han i den Sag er idømt en Bøde paa 5.000 Kr., som han dog har appelleret til Landsretten. Derudover nægter han sig tiltalt eller straffet.

Med Hensyn til Sagen nægter han sig skyldig i noget ulovligt.

Han erkender stadig, at Ravlin paa et eller andet Tidspunkt forinden 13. November 1936 havde brugt Udtrykket »To salt the well« og fortalt, at det ikke i Amerika var ualmindeligt at benytte kunstige Midler for at fremkalde Resultater ved Boringer, f. Eks. ved at hælde Olie i et Borehul og foregive, at denne Olie hidrørte fra Undergrunden for at kunne paavise Olieresultat inden en Kontrakts Udløb.

Han erkender videre, at han nogen Tid forinden Saltfundet den 13. November 1936 paa Ravlins Anmodning havde indkøbt et Stykke Saltsten hos Kruuses Materialhandel i Odense, og at han, allerede da han modtog denne Ordre, tænkte paa Ravlins Udtalelser om det ovenstående. Han mener bestemt ikke, at Ravlin har givet ham Direktiver med Hensyn til, hvor han skulde købe Saltet, som Ravlin forklarede, han skulde bruge til nogle Forsøg, som sigtede ikke husker nærmere om. Han kan huske, at der var Tale om Saltskitsen, men at Ravlin ikke kunde bruge noget saadant, og saa vidt han husker, havde han endda indkøbt et saadant Stykke, uden at han husker hvor, eller nærmere Enkeltheder.

Han mener ogsaa ganske bestemt, at Ravlin paa et eller andet Tidspunkt har sagt til ham: »Forget all about it«, og han vil tro, at det var umiddelbart forinden Ravlin i 1938 forlod Danmark, men han tør ikke sige, om det var i Forbindelse med Saltfundet, men han siger, »at det var en noget mærkelig Udtalelse, som hænger fast«.

Han vil fastholde, at Kærnetageren, da han om Morgenen den 13. November 1936 ankom til Borestedet, var adskilt og laa i Skuret, dog siger han nu, at det er muligt, at den i nogen Grad kan have været samlet, f. Eks. er det muligt, at Ventilstykket kan have været sammenskruet med et eller maaske to Led af Røret, men i hvert Fald har den ikke været helt samlet, for den laa i Skuret, og der kunde den ikke være, hvis den var helt samlet.

Han kan huske, at han kom til Borestedet omtrent samtidig med Folkene, paa hvilket Tidspunkt i hvert Fald Fyrbøderen var der, og han samtidig med saa, at Ravlin først kom noget senere.

Han kan videre huske, at han af det indkøbte Salt raat havde tildannet et eller muligt et Par Stykker Salt til et Maaleglas med en Rasp, men at det eller de paagældende Stykker var for store til Maaleglasset, og at han havde efterladt Stykkerne eller Stykkerne paa en Hylde i Ravlins Skur. Han kan videre huske, at han har set Ravlin presse et Stykke Salt gennem et løst Skærehoved inde i Skuret, og han vil formode, at det har været det eller et af de af ham tilpassede. Han kan ikke bestemt sige, hvornaar dette har været, men det var i hvert Fald forinden Saltfundet, og det kan ikke have været Maaneder i Forvejen, og det gjorde, at Sigtede var noget skeptisk med Hensyn til Fundets Ægthed, da dette blev gjort. Hvad det var for et Skærehoved, erindrer han ikke. De nærmere Omstændigheder i Forbindelse med, at Ravlin pressede Saltet gennem Skærehovedet, husker Sigtede ikke, og han husker saaledes ikke, om der har været Diskussion i den Anledning mellem dem, men han fandt det mærkeligt, dog siger han, at hvis man vilde have et Stykke pænt cylindrisk Salt, saa var det dog ikke nogen særlig aparte Fremgangsmaade, for det vilde være let at presse det igennem. Forespurgt, om han da selv har baaret sig saaledes ad, saa benægter han dette, og han kan heller ikke huske, om det var let for Ravlin, men han siger, at det meget let maa kunne lade sig gøre ved et Skærehoved med roterende Fræsere. Han kan ikke huske, om andre overvarede det, og han kan ikke huske, hvad Tid paa Dagen det har været. Forespurgt, om det kan være sket den 13. om Morgenen, saa siger han, det er muligt, da han jo ikke husker Dagen, men paa den anden Side mener han, at det saa vilde have forekommet ham saa mistænkeligt, at han vilde have kunnet huske, at det netop var den Dag, og derfor mener han, at det godt kan have været nogle Dage i Forvejen.

Han husker ikke nærmere Omstændigheder fra Nedsænkningen af Boret den 13. November, og han husker ikke, hvilket Skærehoved, man den Dag anvendte, men han tror, at det var et med Fræsere, men han mener, at man maa kunne se det af Journalen (den tidligere omtalte i 3 Eksemplarer). Dette rettes til, at han mener, man maa kunne se det af Ravlins Dagbog, idet man, saavidt han husker, ikke førte andet end denne paa det Tidspunkt. Han mener nemlig, at man, samtidig med at Remahl kom, ophørte med at føre de omtalte Borejournaler i 3 Eksemplarer. Det var vistnok saaledes, at den foregaaende Boremester — Hasdorff — ikke havde ført dem, og saa genoptog man det ikke senere. Sigtede har selv været i Besiddelse af et Eksemplar af Boremester rapporterne, men han har dem ikke mere, og han tror, at han har overgivet dem til Direktør Ødum. Førelsen af Boremester rapporterne blev heller ikke genoptaget de paafølgende Aar.

Selve Samlingen af Boret husker han ikke nærmere om, og som nævnt er det muligt, at noget af Boret har været samlet. Hvis som nævnt muligt et Par Rør har været skruet paa Ventilstykket, saa har han i hvert Fald ikke kunnet kikke gennem disse, og han har saaledes ikke kunnet se, hvis der har været anbragt noget i disse Rør. Det staar for ham, som om han ved den paagældende Lejlighed har kikket gennem Rør, som har været tomme, men det kan saa godt have været de endnu ikke paaskruede Rør.

Han husker heller ikke nærmere Omstændigheder fra Dagen i øvrigt og Ophejsningen, men han vil — uanset hvad andre paastaar, hævde, at selve Udskydningen foregik ude i det Frie i en Rende, efter at man havde skilt de enkelte Stykker af Kærnerøret ad.

Sigtede siger nu, at han ikke tror, at han var inde i Skuret lige i det Øjeblik, at Saltet blev fundet, idet han husker, at der blev raabt Hurra inde i Skuret, og han gik saa straks derind, idet han, saavidt han husker, ikke paa det Tidspunkt var helt færdig med Udskydningen af Kærnen, men han gik som nævnt straks derind, og han mener, at Dr. Madsen, som havde siddet og vasket Kærnen af ved at dyppe den i en Spand Vand, efterhaanden som den kom ind, sad med Saltet. Han husker, at Saltet var fundet i et af de sidste Stykker, og man begyndte Udskydningen og Indbæringen fra neden, saaledes at forstaa, at den Del af Kærnen, som kom længst nede fra, kom først ind.

Sigtede talte ikke den Aften med Ravlin, idet Ravlin straks efter tog bort, uden at sigtede havde været alene med ham, men han husker, at han paa et eller andet Tidspunkt senere har udtalt sin Tvivl med Hensyn til Fundets Ægthed over for Ravlin, men Ravlin har ikke indrømmet noget over for Sigtede med Hensyn til, at Fundet skyldtes et Falsum, men Sigtede siger, at det godt kan have været ved den Lejlighed, Ravlin har sagt »forget all about it«.

Sigtede oplyser, at han ogsaa under en flere Timer lang Samtale med den senere Direktør for »DAPCo.« Guy Stevens fortalte om sin Tvivl med Hensyn til Fundets Ægthed paa Grundlag af de Iagttagelser, Sigtede havde gjort — altsaa Indkøbet af Saltet i Odense, og det, at han havde set Ravlin presse et Saltstykke gennem et Skærehoved i Forbindelse med de Udtalelser, Ravlin havde fremsat over for Sigtede. Denne Samtale blev ført paa Kontoret i København, og det var sikkert Stevens, der udspurgte Sigtede paa Grundlag af de verserende Rygter om, at det ikke var gaaet rigtigt til, og Sigtede fortalte da om sine Iagttagelser. Stevens erklærede, at Sigtede blot skulde tie stille, saa skulde han nok ordne den Sag.

Sigtede siger, at han i Forbindelse med Saltfundet kikkede efter det eller de Saltstykker, han havde delvis tilandet, men han saa dem ikke, og han siger, at han er ret overbevist om, at de havde ligget paa Hylden i hvert Fald meget nær op til Dagen for Saltfundet. Han husker, at det i hvert Fald ikke var samme Aften, han kikkede efter Saltstykkerne, men det er sandsynligt, at det har været Dagen efter.

Han vil hævde, at han ikke har set Ravlin anbringe Ler eller Saltstykker i Kærnerøret. Naar han tidligere har forklaret dette, saa var det fordi, han tænkte, at saaledes maatte Ravlin have baaret sig ad, men at han sikkert maa have skubbet Saltet og Leret op med en Stok.

Med Hensyn til den »Bjergart«, der fandtes paa begge Sider af Saltet, da er han ganske ude af Stand til at udtale sig.

Sigtede kan huske, at han straks om Morgenen var inde i Ravlins Skur et Øjeblik, uden at han kan huske, hvad han lavede, muligt skulde han hente et Stykke Værktøj. Han kan huske, at Ravlin ankom som den sidste, og han kan huske, at han var inde i Skuret med Ravlin et Øjeblik, men om det var saaledes, at han stod derinde, da Ravlin ankom, eller at han gik derind lidt efter, at Ravlin var kommet, husker han ikke, blot at de var der samtidig. Paa dette Tidspunkt laa Kærneboret i Skuret vistnok paa Bordet delvis adskilt. Han siger, at Omstændighederne var saadanne, at Ravlin godt kan have samlet visse Dele af Boret efter sin Ankomst, for da Sigtede første Gang var inde et Øjeblik i Skuret, da lagde han egentlig ikke Mærke til Boret. Efter at han som nævnt havde været derinde et Øjeblik, saa gik han sin Runde og gik derpaa tilbage til Skuret — der var i hvert Fald gaaet 5 Minutter — Ravlin gav saa Besked paa, at Boret skulde samles, og det gik Sigtede saa i Gang med sammen nogle af Arbejderne, uden at han husker, hvem disse var. Samlingen foregik uden for, men Sigtede tør ikke paastaa, at visse Dele paa det Tidspunkt allerede da ikke var samlet.

Han vil ikke have set mere, end han nu har forklaret, og han er utilbøjelig til at tro, at det lige netop var den Morgen, han saa, at Ravlin skød Saltstykket gennem Skærehovedet, og i hvert Fald har han ikke set Ravlin anbringe Ler i Røret.

Sigtede siger, at han er temmelig sikker paa, at han i 1936 ikke lavede Forsøg, hvortil der skulde anvendes Salt. Det Salt, han brugte til Forsøg, købte han hos Købmanden i Harte, og det var almindeligt Køkkensalt. (Undertegnede kan bemærke, at der hos Købmanden først blev fundet bogført Salg af Salt til Borestedet i 1937).

Han mener ikke, at han har lavet egentlige Forsøg før i 1937, selv om han nok gik og eksperimenterede med forskelligt, f. Eks. Kedelvandets Kalkholdighed, Skyllemudderets Vægtfylde og lignende, og det eneste, han i 1937 brugte Salt til, var for at finde en Saltkoncentration, hvor Skyllemudderet koagulerede. Man gjorde det paa den Maade, at man blandede fint Ler med en vis Portion Salt og Vand i en lille Beholder, og man kom Salt i, indtil Mudderet skilte sig ud.

Sigtede mener heller ikke, at Ravlin i 1936 lavede Forsøg, hvortil der skulde anvendes Salt. Sigtede mener, at Ravlin har givet en Motivering for, hvorfor og hvortil han skulde anvende det Salt, han gav Sigtede Ordre til at indkøbe, men det husker Sigtede ikke nærmere om, muligt har Ravlin sagt, at det skulde bruges til nogle Vægtfyldeforsøg, selv om Sigtede maa erkende, at han har fundet det mærkeligt, at der netop skulde bruges Saltsten til Vægtfyldeforsøg, men som tidligere forklaret, tænkte han ogsaa sit, da han fik Ordrer, men det kom man ikke nærmere ind paa at diskutere.

Sigtede tvivler paa, at han i 1936 har lavet Forsøg til Konstatering af Saltindholdet i Skyllemudderet, men i hvert Fald gjorde han det ret ofte i 1937, og han har ogsaa givet Ravlin Besked paa Resultaterne. Af hans Lommebog fra den Tid, som han foreviser, fremgaar det, at han i September—Oktober 1937 har konstateret Saltindhold paa 5—7 pCt.

Sigtede gøres bekendt med Ravlins Udtalelser om, at han ikke har givet Sigtede Ordre til at indkøbe Salt, hvilket Sigtede imidlertid fastholder, idet han henviser til sin nu afgivne Forklaring, der er i Overensstemmelse med de faktiske Forhold. Han fastholder ogsaa, at han virkelig indkøbte Saltet som forklaret, og at Ravlins Udtalelser om, at der ham bekendt ikke har beroet Saltsten paa Borestedet, er urigtig, saa meget mere som han jo netop har set Ravlin skyde Saltsten gennem et Skærehoved. Han kan ikke mere huske, om han ogsaa havde tilbudt Ravlin nogle Smaabidder fra en Kærne, men det er sandsynligt.

Han kan med Hensyn til Indkøbet af Salt nu huske, at han var alene. Han kan ellers ikke huske nærmere Enkeltheder, og han kan saaledes ikke huske, hvorvidt han var med Tog eller med Automobil.

Sigtede vil fastholde, at Ravlin virkelig var skuffet, da han ikke fandt Salt i omkring 700 m Dybde, idet han havde ventet at finde Salt der, og han mener ogsaa at kunne huske, at Ravlin talte om, at han nødvendigvis i 1936 inden Jul maatte til Amerika for at tale med sine Medinteressenter i den Anledning.

Sigtede oplyser, at det nogle Gange under Boringerne skete, at der viste sig Oliebobler paa Overfladen af Skyllemudderet, men man blev aldrig klar over, om det skyldtes Olie nedefra, eller det blot var fra Maskineriet, og det var for lidt til, at der paa dette Grundlag kunde foretages Prøver af Olien.

Sigtede har aldrig hørt om Saltfund i Harte, bortset fra det den 13. November 1936, og han har aldrig set saa meget som et mikroskopisk Saltkorn ud over det nævnte, siger han, altsaa fra Harte.

Han gøres bekendt med, at han har afgivet urigtig Forklaring i Retsmødet den 22. Januar 1947, hvor han blev afhørt som Vidne, bl.a. ved, at han der forklarede, at han ikke havde brevvekslet med Ravlin efter Krigen, dog at han havde sendt Ravlin en Oversættelse af Bilag 122 (Sigtedes Erklæring af 22. Oktober 1946), skønt det er konstateret, at han i hvert Fald yderligere har sendt en Skrivelse af 28. April 1946, og han erkender dette, men han vil dog hævde, at det ikke er bevidst, han har løjet, men han havde glemt dette Brev. Han vil ikke benægte, at han kan have modtaget Breve fra Ravlin efter Kapitulationen, og han vil heller ikke benægte, at han kan have sendt flere end de nævnte, men i hvert Fald findes saavel Originaler som Kopier i hans Brevmappe, som er taget i Bevaring til Sagen.

Med Hensyn til Udtalelsen i det ovennævnte Brev af 28. April 1946: »I Begyndelsen af April blev min Svoger ængstelig og sendte dig et Telegram, som nær havde ødelagt hele Sagen«, forklarer Sigtede, at han kun har en Svoger Disponent Kaj Jørgensen, Kantorparken Nr. 7, 2. Sal, men denne Svoger har ikke sendt noget Telegram til Ravlin og kender ikke engang hans Adresse. Imidlertid har Sigtede selv i August 1945 sendt et Telegram i Jørgensens Navn til Ravlin, hvori han blot skrev, at Ravlin skulde sætte sig i Forbindelse med Østman, og det er dette Telegram, han hentyder til i Brevet, selv om han gør sig skyldig i en Forveksling med Hensyn til Maaneden, da det er afsendt. Forholdet var, at han vilde i Forbindelse med Ravlin for at høre, hvorledes det gik med Sagen, dels Ravlins Forhold til Amerikanerne angaaende selve Sagen og dels det økonomiske. Han vilde ikke sende det i sit eget Navn, da han var bange for, at Politiet eventuelt kontrollerede sigtedes egne Telegrammer. Han spørges, hvad der menes med, »som nær havde ødelagt hele Sagen«, men han erklærer, at han ikke er i Stand til at give nogen Forklaring. Han gøres derefter bekendt med, at der ikke kan være nogen Tvivl om, at der menes Sagen med Hensyn til Saltfundet, og at det tydelig viser, at han og Ravlin ganske givet har noget mere sammen end det, der fremgaar af hans foranstaående Forklaring, ikke mindst i Forbindelse med, at han sender Telegram til Ravlin i en andens Navn, for at Politiet ikke skal erfare om det.

Der føres en meget lang Samtale mellem Østman og undertegnede, hvorunder Sigtede erkender, at der ogsaa er noget mere, idet Ravlin paa et senere Tidspunkt, efter at sigtede havde foreholdt ham de forskellige mystiske Omstændigheder, Sigtede havde iagttaget med Hensyn til Fundet, over for Sigtede erkendte, at der forelaa et Falsum fra Ravlins Side.

Sigtede vil dog fortsat hævde, at han ikke selv har været meddelagtig i Bedrageriet.

Det er rigtigt som forklaret, at Sigtede indkøbte Saltet i Odense, og at han havde Mistanke om, hvad det skulde bruges til, da han fik Besked paa at købe det, idet Ravlins Paastand om, at det skulde anvendes til Forsøg, og at der netop skulde anvendes Saltsten til saadanne Forsøg, forekom Sigtede besynderlig. Han vil dog hævde, at Ravlin ikke har fortalt andet, end at det virkelig skulde bruges til Forsøg, og Sigtede er ganske overbevist om, at han ikke omtalte sin Mistanke over for Ravlin ved den Lejlighed.

Sigtede pakkede i Skuret Saltstykket ud og lagde det i Skuret. Ravlin sagde, at han skulde bruge et, eller mulig sagde han flere cylindriske Stykker, og der blev ogsaa lavet et eller mulig flere cylindriske Stykker, men Sigtede tør nu rettelig ikke sige, om det var ham eller Ravlin, der lavede dem til eller maaske en af Arbejderne — Sigtede maa dog erkende, at dette sidste er tvivlsomt. Han kan ikke huske Maalene paa Stykket eller Stykkerne, men han er ikke i Tvivl om, at det drejede sig om Stykker eller i hvert Fald et Stykke af en saadan Størrelse, at den senere fundne Saltkerne kan være tilnærmet deraf. Sigtede kan stadig ikke nøjagtig huske Tidspunktet for Indkøbet, men det har været ret umiddelbart forinden 13. November.

Paa et senere Tidspunkt var det, at Ravlin pressede et Stykke gennem et Skærehoved, men i hvert Fald inden Fundet den 13. November.

Med Hensyn til den 13. om Morgenen saa var Sigtede inde i Skuret, forinden Ravlin ankom, og han saa da, at Kærnetageren laa adskilt i alle sine Bestanddele. Det forekommer ham, at Ravlin ankom, medens Sigtede opholdt sig i Skuret, hvorefter Sigtede gik en Runde paa Pladsen. Da han noget senere kom tilbage, var Ravlin der i hvert Fald, og Sigtede lagde nu Mærke til, at i hvert Fald noget af Kærnetageren var samlet, men han tør ikke nøjagtig sige, om det netop var saaledes, at Ventilstykket var sat sammen med et eller muligt flere Stykker af Rørene. Sigtede fik af Ravlin Besked paa, at nu kunde Boret samles, og dette gik Sigtede saa i Gang med ved Hjælp af nogle af Arbejderne. Han mener bestemt, at han rutinemæssig har kikket igennem i hvert Fald nogle af Rørene, uden at der har været noget i disse, men saafremt Ventilstykket har været skruet sammen med et eller flere Rør, har han i hvert Fald ikke kunnet kikke igennem disse, og der kan saaledes meget vel have været skjult et Saltstykke der, men Sigtede vil stadig hævde, at han ikke har set dette.

Da Saltet blev konstateret om Aftenen, følte Sigtede sig overbevist om, at der laa et Falsum bag, men han kom ikke paa Tomandshaand med Ravlin, saa han kunde ikke komme til at tale med Ravlin om det, og heller ikke næste Dag fik han Lejlighed til det, idet Ravlin rejste ret tidligt paa Dagen til København, og derefter saa Sigtede ikke Ravlin, før han næste Aar kom tilbage.

Efter at Ravlin i 1937 var kommet tilbage, og paa et Tidspunkt, da han var begyndt at tale om Afhændelse af Koncessionen, saa foreholdt Sigtede ham de almindelige verserende Rygter om et Falsum samt Sigtedes egne Iagttagelser og udtalte sin personlige store Tvivl om Fundets Ægthed, og Ravlin indrømmede haardt trængt, at han virkelig havde begaaet et Falsum, men hvorledes Ordene faldt, husker Sigtede ikke, dog at Ravlin talte om, at han følte sig snydt af Myndighederne, og ved denne Lejlighed sluttede han med: »Forget all about it.« Det var ogsaa ved denne Lejlighed, Sigtede sagde, at saaledes kunde man ikke bære sig ad herhjemme, selv om Sigtede ikke tør sige, at han ved samme Lejlighed netop brugte den tidligere af ham nævnte Vending: »at det kunde maaske gaa i en eller anden Negerstaat.«

Der vendes nu tilbage til Brevet af 28. April 1946 fra Østman til Ravlin, og Sigtede gøres bekendt med Vendingen: »Jeg var ret bange for, at Spillet var tabt«, hvilken Bemærkning Sigtede kommer med i Brevet, efter at han har omtalt, at der var nedsat en Kommission til Undersøgelse af Sagen.

Han erkender, at han med de nævnte Ord mente, at han var bange for, at det nu vilde blive bevist, at der forelaa et Bedrageri. Han siger, at det ikke skulde forstaas saaledes, at han personligt følte nogen Angst, selv om det skulde blive bevist, at Fundet skyldtes et Bedrageri.

Naar Sigtede anmoder om, at Penge sendes til en anden Bank, saa skyldtes det, at Sigtedes Bankforbindelse i Aarhus — Jysk Handels- og Landbrugsbank — havde Transport i de Indskud, der kom paa Sigtedes Konto i »Chase Nationalbanken«.

Sigtede siger, at de Beløb, han skulde have af Ravlin, ikke havde nogen Forbindelse med hans Viden om Bedrageriet. Forholdet var, at der allerede i Januar Maaned 1935 blev oprettet en Kontrakt mellem ham og Ravlin, hvorefter Sigtede skulde have 4 pCt. af Nettooverskudet, som en Koncession kunde indbringe Ravlin, og Sigtede fik denne Kontrakt, dels fordi han skulde arbejde for Ravlin for en beskeden Løn og dels for at medvirke til Opnaaelse af Koncessionen. Denne Kontrakt blev i 1937 afløst af en anden, der var lidt mere udførlig, men som drejede sig om ligeledes 4 pCt., men som i øvrigt ikke gav Sigtede nogen Fordele. Sigtede vil nærmest sige tværtimod.

Ved »Gulf«s Overtagelse af Koncessionen i 1938 blev der paa Sigtedes Konto i Chase Banken af Ravlin indsat 8000 Dollars, men Sigtede har personligt efterhaanden kun hævet et Par Tusinde af disse. Ved Dannelsen af »Undergrunden« blev det resterende Beløb benyttet som et Depositum for en Kaution, men disse Penge maa betragtes som værende tabt.

Sigtede mener, at han er blevet snydt af Ravlin, idet Ravlin selv har fortalt ham omkring Tidspunktet for Afhændelsen af Koncessionen, at Ravlin havde faaet udbetalt 500.000 Dollars straks og efterhaanden skulde have betydelig mere, og Sigtede mener saaledes, at han rettelig straks skulde have haft et betydelig større Beløb. Inden Amerika gik med i Krigen, skrev Sigtede til Ravlin om dette, men Ravlin svarede, at Sigtede havde faaet, hvad der tilkom ham, og siden har Sigtede intet modtaget fra Ravlin.

Sigtede mener at vide, at Ravlin ogsaa havde været i Forbindelse med »Vacuum Oil« om Salg af Koncessionen, men han kender ikke noget til et eventuelt Tilbud fra tysk Side, og han ønsker gerne tilføjet, at han aldrig har deltaget i Forhandlinger om Salg af Koncessionen.

---

Han gøres bekendt med, at det er Politiets Opfattelse, at Bedrageriet, saaledes som han ifølge Gunnar Larsens Notater har forklaret denne straks, og hvilket passer med de forskellige afgivne Vidneforklaringer, er foregaaet om Aftenen den 12. November, hvorved det bestemt maa antages, at han selv direkte har medvirket ved Bedrageriet, men han nægter bestemt, at han har medvirket ved dette, og han nægter ligeledes at have været paa Borestedet om Aftenen den 12. November. Han gøres bekendt med Remahls Forklaring, hvorefter Sigtede og Ravlin var begyndt at samle Boret den 12. ved Fyrtafstund — altsaa Kærnetageren — og at Remahl tilbød sin Assistance, der dog blev afslaaet, ligesom han gøres bekendt med at Remahl og andre oplyste, at Boret var samlet ved Arbejdernes Ankomst om Morgenen den 13., men han siger, at alt dette ikke passer. Det forholder sig med Kærnetageren, som han nu har forklaret, og han har ikke været ved at samle den alene eller sammen med Ravlin den 12. om Aftenen.

Sigtede maa erkende, at hans tidligere fremsatte Paastand om, at Juncker havde presset ham til at fremkomme med den første Forklaring, er urigtig. Naar han ændrede sin Forklaring, saa skyldtes det, at han ikke vilde skade nogen, han tænker f.eks. paa DAPCo., som jo ikke havde nogen Andel i Bedrageriet. Han maa erkende, at det var fri Fantasi fra hans Side, naar han forklarede, at han havde set Ravlin komme Ler op i Kærnerøret samt, at det bestemt var samme Morgen, han havde set Ravlin presse Saltstykket gennem Skærehovedet, men det var saaledes, han regnede med, at det var gaaet til, og paa den anden Side vil han ikke benægte, at dette sidste virkelig kan være sket den 13. November 1936 om Morgenen — altsaa at Ravlin skød Saltet gennem Skærehovedet, og at Sigtede saa det.

Med Hensyn til Fiskeksportør Clausens og Hustrus Udsagn om, at Sigtede allerede i 1938 eller 39 og under alle Omstændigheder forinden Besættelsen fortalte Clausen om Bedrageriet, saa siger Sigtede, at han stadig vil hævde, at det var i Aarhus, han fortalte Clausen om det og paa et senere Tidspunkt, men maaske har han saa fortalt det 2 Gange, hvilket han dog ikke selv tror paa. Han husker, at Stevens var den første, han fortalte det til, men da der jo — som Ravlin selv har indrømmet — er begaaet et Bedrageri, saa er der jo rent teoretisk intet i Vejen for, at Clausens og Hustrus Udsagn kan være rigtig, men han husker det ikke.

Sigtede kan huske, at Ravlin paa et eller andet Tidspunkt lod lave en Trækuffert, som han anbragte en Del Prøver fra Harte i. Sigtede har dog ikke gennemgaaet Prøverne og husker ikke disse nærmere. Han mener bestemt ikke, at han har skrevet noget paa Prøvernes Emballage.

Sigtede gøres nu bekendt med det oplyste med Hensyn til Kuffertens for Ravlin absolut kompromitterende Indhold, og han oplyser, at han meget vel husker, at Ødum havde et Par flade Kærneskiver af en noget større Diameter end den Sagen omhandlede Saltkerne. Disse Skiver hidrørte efter Ødums Udsagn fra Heide og bestod af nærmest rustfarvede Saltkrystaller. Disse Kærnestykker laa frit tilgængeligt i Ødums Skur. Hvad der blev af dem, ved han ikke, men han har ikke selv taget dem.

Han husker, at han bl.a. kort Tid forinden Saltfundet var paa en Automobil tur i Heide sammen med Ravlin og begges Hustruer. De var først paa et igangværende Boretårn og derefter et Stykke nede i en Skakt, hvor der laa en Del opgravede Kridtstykker meget mørke af gennemtrængt Olie, og de lignede ikke Kridt, men det var ikke Kærnestykker. Ravlin tog nogle Stykker, som de tog med til Harte, og Sigtede husker ikke, hvad der senere er blevet af dem.

Sigtede har intet imod, at Lannung afgiver Forklaring om alt, hvad han ved af Interesse for Sagen, men han tilføjer, at han — formentlig i 1942 — anmodede Lannung om at faa Afskrift af dennes Notater vedrørende Sagen, og det fik han, og de beror mellem de i Bevaring tagne Papirer.

Gennemlæst og godkendt, idet han fremdeles nægter sig skyldig i noget ulovligt.

Sigtede ønsker blot at tilføje til ovenstaaende, at Sigtede ganske vist havde fortalt Juncker om, hvad han havde observeret, men det var iøvrigt ikke Sigtede, der ønskede at fremkomme med Oplysningerne til den anden (Juncker) saa, at der var Forretning i disse Oplysninger, saa ønskede han at benytte dem til egen Fordel.

Sigtede blev derefter dimitteret Kl. 22 og hjemfulgt.

Foranstaaende er i Overensstemmelse med, hvad jeg har forklaret og Sandheden.

**Østman.**  
**Dyrsted,** Kriminalassistent.