#### Politirapport af 22. Oktober 1946.

**Bilag 14.**

*Ingeniør Østman* møder efter Aftale paa ny i Dag Kl. 9.30 her paa Stationen.

Kpt. udspørges nærmere med Hensyn til Saltindkøbet hos Kruuse i Odense. Han forklarer herom, at han bad Ekspedienten om nogle Saltsten, hvorefter han modtog disse i en Pakke. Han opholdt sig hele Tiden i selve Butikken og har saaledes ikke selv udsøgt Saltet. Det drejede sig blot om en lille Pakke, som han selv medtog. Han husker ikke, om han blev ekspederet af en Herre eller en Dame. Forespurgt, om han var sammen med nogen ved Indkøbet, saa siger han, at der foresvæver ham noget om, at han, der tidligere i adskillige Aar har haft Bopæl i Odense, traf en eller anden Bekendt, som fulgtes med ham til Kruuse, men noget bestemt tør han ikke sige.

Kpt. har under ingen Omstændigheder under Ekspeditionen benyttet sig af fremmed Sprog, og Personen, der muligt har været med ham, har givet ogsaa talt Dansk — hvilket Kpt. med Sikkerhed kan sige, uanset at han ikke nu erindrer, hvem paagældende kan have været. Under alle Omstændigheder har han aldrig været sammen med Ravlin hos Kruuse.

Kpt. gøres bekendt med det Saltindkøb, der er foretaget hos Kruuse af 2 Mandspersoner omkring samme Tidspunkt, men han erklærer, at han intet som helst har haft hermed at gøre.

Kpt. gøres bekendt med Junckers Forklaring Bilag 175, at det er Kpt., der paa eget Initiativ har fremsat Udtalelser over for Juncker om Enkeltheder vedrørende Saltfundet, efter hvilke dette maatte bero paa et Falsum, ligesom han gøres bekendt med Junckers Udtalelser om, at Juncker, indtil han kom i Forbindelse med Kpt., ikke havde beskæftiget sig med Undergrundsproblemer paa anden Maade end enhver anden Avislæser.

Kpt. fastholder hertil sin tidligere Forklaring om, at han tværtimod over for Juncker har erklæret, at der ham bekendt ikke var foretaget Uregelmæssigheder i Forbindelse med Fundet, og med Hensyn til Junckers Kendskab til Undergrundsspørgsmaal, da siger Kpt., at Juncker fremkom med saa mange Enkeltheder lige fra Begyndelsen, at han givet maatte have et endog særdeles godt Kendskab til Ravlin og Forholdet Danmarks Undergrund.

Efter Krigsudbruddet har Kpt. været i Tyskland 3 Gange, nemlig Sommeren 1941 een Gang og to Gange i Løbet af Sommeren 1942. Første Gang skete det sammen med Juncker, der havde arrangeret Rejsen og som ligeledes havde foreslaaet den. Kpt. mener bestemt, at Juncker paa dette Tidspunkt havde faaet Afslag fra Statsministeriet paa hans Forslag om at faa Koncessionen over paa danske Hænder, og hans Forhandlinger med Amerikanerne var ogsaa strandet. Det havde været Junckers Hensigt, at Koncessionen skulde overgaa til et Konsortium, hvori han selv var Forstanderen, men Konsortiet var dog vist ikke dannet. Det var — saa vidt Kpt. forstod — Junckers Mening at benytte Aarhus Oliefabriks ledige Kapital.

Efter at Junckers Planer var strandede, søgte han at interessere Tyskere for Planerne, saaledes som Kpt. har forklaret, og hans Hensigt var enten at faa Tyskerne til at lægge Pres paa den danske Stat eller ogsaa at faa Tyskerne selv til at gaa i Gang med Danmarks Undergrund. Kpt. husker, at han en Dag blev anmodet om at indfinde sig paa Junckers Kontor paa Oliefabrikken, hvor Tyskeren Dr. Fahr, var til Stede. Paagældende blev præsenteret for Kpt. som Underdirektør for I. G. Farben samt Sekretær for Göring Værkernes Bygmester, der havde forestaaet Bygningen af Tysklands syntetiske Benzinanlæg. Juncker fortalte Dr. Fahr om de nærmere Omstændigheder vedrørende Amerikanernes Boringer her i Landet, derunder det meningsløse i at deres Materiel laa ubenyttet hen, og bad Dr. Fahr om at forebringe det paa højere Sted. Kpt. siger, at han overvejede andre Forhandlinger, Juncker førte med andre Tyskere, hvis Navne han ikke i Øjeblikket erindrer, om samme Emne, og paa Grundlag af disse Samtaler blev den første Rejse, som Kpt. deltog i, bragt i Stand af Juncker, og som havde en nærmere Drøftelse af økonomiske og tekniske Detailjer med Lederen af al Olieefterforskning i Tyskland og tysk besatte Omraader, Dr. Bentz fra geologisk Rigsinstitut i Berlin, til Formaal.

Kpt. gør atter opmærksom paa, at han taler daarligt Tysk, og det var fuldstændig Juncker, der over for Dr. Bentz førte Ordet. Samtalen gik ud paa at oplyse Dr. Bentz om, hvad der hidtil var sket med Danmarks Undergrund samt at søge Arbejdet videreført. De rejste ogsaa sammen hjem.

Kpt. gøres her bekendt med Junckers Forklaring Side 173, Bilag 32, om denne Rejse, og Kpt. hævder, at denne Forklaring er positiv Usandhed.

Kpt. og Juncker var sammen paa den ene af Rejserne, der blev foretaget i 1942, og Kpt. mener, det var den første. Under dette Besøg talte man bl.a. med en Dr. Koste, der var Sekretær hos Ministeren for de besatte Østomraader. Herunder videreførte man de tidligere Samtaler om Danmarks Undergrund og drøftede ogsaa Problemer med Hensyn til dansk Indsats i de af Tyskerne besatte østlige Omraader.

Den tredje Rejse foretog Kpt. alene, og Formaalet med Rejsen var at føre nogle Forhandlinger vedrørende Arbejdet i de nævnte østlige Omraader.

Junckers Forsøg paa at faa Tyskerne til aktivt at beskæftige sig med Danmarks Undergrund førte ikke til noget, idet man fandt, at det hele endnu laa for løst, og at Mulighederne for at faa Olie inden for en kort Tid var for ringe.

---

Kpt. gøres bekendt med, at det for Politiet nærmest maa se ud, som om han og Juncker har været enige i at søge at faa Koncessionen og udnytte denne alene, og da dette ikke lykkes ved Forhandlinger, søger man Tyskernes Støtte, og først da dette heller ikke førte til noget, viderebringer Juncker sine Oplysninger fra Kpt. til den daværende Minister for paa Grundlag af disse at faa Sagen gennemført — og at med andre Ord Kpt. og Juncker har været enige om Fremgangsmaaden.

Kpt. siger hertil, at hvad han har foretaget sig, skyldes udelukkende det Pres, han har været ude for fra Junckers Side, og det har aldrig været hans Mening, at Boringerne skulde genoptages, saa længe Forbindelsen med Amerika var afbrudt.

Han siger saaledes, at han aldrig fra Juncker har modtaget noget Tilbud af nogen Art, saafremt Juncker skulde faa Koncessionen. Derimod har Kpt. af Professor Bentz faaet Tilbud om at forestaa Boringerne herhjemme mod, at Kpt. stillede al sin Viden med Hensyn til Danmarks Undergrund til Raadighed for Tyskerne, og i den Forbindelse erklærede Professor Bentz, at man var villig til at ofre et Par Mill. Mark paa Kpt. personligt.

Dette skete paa Møde Nr. 2 hos Prof. Bentz i 1941, ved hvilken Lejlighed Kpt. var alene, idet Juncker da blot fulgte Kpt. derud. Kpt. svarede Prof. Bentz, at hans Viden paa det Omraade ikke var nær saa stor, som man mente, og at Kpt. faktisk nødvendigvis maatte begynde helt forfra med Undersøgelserne, hvis der skulde bores herhjemme. Dette var imidlertid i Strid med de faktiske Forhold, idet Kpt. bl.a. var i Besiddelse af alle Amerikanernes originale Diagrammer vedrørende de hidtidige Maalinger (seismiske Diagrammer), som Kpt. først afleverede til Amerikanerne i 1945.

Sluttelig afleverer Kpt. en Udtalelse, som han ønsker vedlagt Sagen, og hvori han bl.a. hævder, at han aldrig har været bekendt med, deltaget i, eller overværet Uregelmæssigheder i Forbindelse med Saltfundet.

---

Gennemlæst og godkendt Indholdet af hele Rapporten (Bilag 12, 13 og 14).

**K. Østman.**  
**Dyrsted,** Kriminalassistent.