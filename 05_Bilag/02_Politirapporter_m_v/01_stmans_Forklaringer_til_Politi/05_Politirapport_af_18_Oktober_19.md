#### Politirapport af 18. Oktober 1946.

**Bilag 13.**

*Ingeniør Østman* møder paa ny Kl. 9.30.

---

Med Hensyn til det Side 101 anførte i Hovedrapporten siger han nu, at han absolut ikke i Virkeligheden den 13. om Morgenen har set Ravlin slibe et Saltstykke til mellem Kærnehovedets Fræsere, for det vilde han afgjort kunne huske, og han vil tro, at han aldrig har set noget saadan. Kpt.'s anførte Udtalelse: »Den gaar vist ikke Ravlin« er heller ikke forekommet, i hvert Fald ikke i den nævnte Forbindelse, og som nævnt har Kpt. heller ikke set Ravlin skyde Ler ind i Kærnerøret.

Det er rigtigt med Hensyn til det i Hovedrapporten Side 103 anførte, at Ravlin paa et eller andet Tidspunkt efter Saltfundet har udtalt til Kpt.: »Forget all about it«, men han siger nu, at der muligt fra Ravlins Side kan være tænkt paa en eller anden Sagen vedkommende Uoverensstemmelse mellem dem; det husker han ikke mere.

Kpt. vil stadig anse det for sandsynligt, at Ravlin i Forvejen har vidst, at Dr. Madsen vilde komme til Harte den 13. November 1936.

Det er rigtigt, at Kpt. for Ravlin har indkøbt Saltsten i Odense, men med Hensyn til Tidspunktet tør han nu ikke udtale sig nærmere, men han siger, at han mener, at han samme Dag bestilte et Lokomotiv eller nogle Rør hos Firmaet »I. A. Hansen«, Vestergade 99 i Odense. Han siger, at han flere Gange har været i samme Firma, ogsaa nogle Gange uden at købe noget, og det eneste, han mener med nogenlunde Sikkerhed at kunne huske, er, at han samme Dag har været hos I. A. Hansen, idet han, de Gange han har været i Odense, altid har besøgt nævnte Firma.

Med Hensyn til det Side 112 i Hovedrapporten anførte, da erkender han stadig, at han, da han fik Besked paa at købe Saltet, tænkte paa Ravlins Udtalelse »to salt the well«.

Han gøres bekendt med, at det ser mærkeligt ud, at Juncker skulde kunne presse ham til over for Ldrs. Lannung, Ministeren samt Politiet at vedgaa Udtalelser om bedrageriske Transaktioner ved Saltfundet, skønt han ikke har fremsat saadanne Udtalelser og ikke heller har bemærket noget, der tyder paa Uregelmæssigheder ved Fundet, men at Forholdet, naar han nu hævder intet at have bemærket, saa vel snarere er, at han og Juncker i Forening har »fabrikeret« de falske Vidnesbyrd for paa Grundlag af disse at faa Koncessionen overdraget.

Han benægter dog Rigtigheden heraf, idet han siger, at han ikke turde gaa imod Juncker paa Grund af dennes mange betydningsfulde tyske Forbindelser. Kpt. har i Enrum over for Juncker protesteret, naar denne tillagde ham den Slags Udtalelser, som Kpt. slet ikke havde fremsat. Kpt. har aldrig personligt over for Junckers tyske Forbindelser fremsat Paastande om, at han havde observeret noget, der kunde tyde paa Uregelmæssigheder i Forbindelse med Fundet, men derimod har Juncker over for disse i Kpt.s Paahør givet det Udseende heraf, og Kpt. har da ikke turdet protestere; Grunden hertil har været, at Juncker over for Kpt. i Enrum, bl.a. da Kpt. paa et Tidspunkt ønskede at rejse herfra, erklærede, at det vilde blive forhindret, og at Kpt. vilde komme paa »den sorte Liste«, hvis Kpt. ikke vilde samarbejde med Juncker efter de af ham angivne Retningslinier — det vil sige, hvis Kpt. fragik de Udtalelser angaaende Uregelmæssigheder ved Saltfundet, som Juncker paastod, Kpt. havde fremsat.

Han gøres bekendt med, at dette svarer meget daarligt til hans egen Udtalelse Side 105 i Hovedrapporten: »At Juncker tilraade Kpt. Forsigtighed med at udtale sig, da Bevisbyrden jo laa hos Kpt.«, og at Juncker efter dette nærmest synes at have lagt en Dæmper paa Kpt.

Kpt. siger, at hvis han har forklaret saaledes, saa har det i hvert Fald ikke været ment paa den Maade, uden at han nu er i Stand til at sige, hvad han dengang har tænkt paa.

Under Henvisning til Ødums Udtalelser til Hovedrapporten Side 152 under Afhøringen den 17. April 1943, »at Østman først for nylig havde omtalt sine Iagttagelser vedrørende Ravlins Dispositioner den 13. November 1936 om Morgenen i Forbindelse med Saltindkøbet i Odense« udspørges Kpt. nærmere paa dette Punkt. Han siger, at han allerede omtrent fra Begyndelsen fortalte sin Ven, Direktør Ødum, om det Pres, han fra Junckers Side var ude for for at medvirke til at faa ødelagt Koncessionen, uden at han dog over for Ødum gik i Detaljer. Formentlig omkring det Tidspunkt — altsaa formentlig omkring Februar Maaned 1943 — fortalte Kpt. Ødum om disse Enkeltheder, han over for Ldrs. Lannung og Gunnar Larsen samt Politiet har fortalt, han havde iagttaget i Forbindelse med Saltindkøbet, og efter hvilket i Forbindelse med bl.a. hans egne paastaaede Udtalelser til Ravlin, man maatte gaa ud fra, Saltfundet beroede paa et Bedrageri.

Først efter at Ødum paa et ret sent Tidspunkt kom tilbage fra Landflygtigheden i Sverrig efter Kapitulationen, fortalte Kpt. ham, at hans tidligere Udtalelser med Hensyn til, at Saltfundet maatte bero paa et Bedrageri, var opdigt fra Kpts. Side, og at Kpt. af Juncker var presset til at fremkomme med Udtalelserne.

Forespurgt om det ikke er mærkeligt, at han ikke straks fra Begyndelsen har fortalt den fulde Sandhed til Ødum, der jo dog var hans Ven, og som han i sin Redegørelse, Bilag 117, Side 490, siger, han hele Tiden har kunnet stole paa, saa svarer Kpt. hertil, at det synes han ikke, der er noget mærkeligt i, for Ødum var inde i saa meget illegalt, saa Kpt. vilde ikke yderligere belaste ham.

Med Hensyn til det af Dr. S. A. Andersen, Bilag 44, Side 194, anførte: at Amerikanerne skulde være varsom med at smide Kpt. ud, idet han var bekendt med Forhold vedrørende Koncessionen, der bevirkede, at vi kunde faa den tilbage, hvad Dag det skulde være, saa siger Kpt., at det er pure Opspind fra S. A. Andersens Side. Kpt. har ikke haft Uoverensstemmelser af nogen Art med Mr. Baird. Kpt. har engang over for Mr. Baird i Andersens Paahør udtalt, at vi (Danskerne) kunde faa Koncessionen tilbage naar som helst, det ønskedes, men det har sin Forklaring i, at Direktøren for Selskabet under en Samtale med Kpt. om den Udfærdigelse, der herhjemme var med, at Amerikanerne havde faaet ordnet deres Koncession, havde udtalt, at Danskerne godt kunde købe Koncessionen tilbage naar som helst, og det var alt, hvad der er om det.

Kpt. gøres bekendt med, at hans afgivne Forklaring om, at det er Juncker, der har presset ham til at afgive Forklaringerne om Bedrageri i Forbindelse med Saltfundet, ikke kan være rigtig, idet Fiskemester Clausen, som foruden til den særskilte Rapport er afhørt til Bilag 41, Side 191, hvilken Forklaring Kpt. dengang blev gjort bekendt med (Side 112), med afgjort Sikkerhed hævder, at Kpt. allerede i 1938 og allersenest i 1939 og under alle Omstændigheder længe forinden Besættelsen, har fortalt Clausen, at Saltfundet beroede paa Svindel, og at Clausen straks viderefortalte Oplysningerne til sin Hustru, der har bekræftet dette over for Politiet og hævdet, at det var i 1938.

Kpt. siger hertil, at det sikkert er rigtigt, at han har fortalt saaledes til Clausen, men han vil bestemt hævde, at det først er sket, efter at Kpt. er kommet i Forbindelse med Juncker.

Han bemærker, at han, da Clausen i 1941 traadte ud af V.N.K., havde Uoverensstemmelser med Clausen, og det maa være dette, der har faaet Clausen og hans Hustru til at oplyse, som sket er.

Han gøres hertil opmærksom paa, at Clausen absolut ikke paa eget Initiativ har fremsat Oplysningerne, men at det var Kpt., der i 1943 selv henviste til Clausen, og at det er Politiet selv, der nu har anstillet fornyet Forhøring hos Clausen, ligesom han gøres bekendt med, at han ved Afhøringen i 1943 ikke protesterede mod, at Clausen dengang mente, det var i 1939. Hertil siger han, at han paa det Tidspunkt ikke maa have hæftet sig ved Tidspunktet, og han vil stadig hævde, at han først har fremsat Udtalelserne til Clausen, efter at Kpt. var kommet i Forbindelse med Juncker.

Kpt. spørges, hvad der maatte menes med Junckers Udtalelse som af Kpt. forklaret i nærværende Rapport Side 117, »at Kpt. vilde komme paa den sorte Liste«, hvortil Kpt. svarer, at han i hvert Fald opfattede det saaledes, at han muligt kunde risikere at blive likvideret.

Gennemlæst og godkendt, idet Kpt. siger, at han er af den Opfattelse, at han fremkom med Udtalelserne til Clausen i Aarhus, da de kom fra et Møde paa Junckers Kontor, og efter dette maa det nødvendigvis være efter, at Kpt. og Clausen har lært Juncker at kende.

Kpt. anmoder her om, at Afhøringen maa blive afbrudt, da han nu er ved at være træt, og han gerne vil være helt klar under Afhøringen.

Kpt. aftraadt Kl. 11.45.

**Einar Olesen,** Krm. Ob.  
**Dyrsted,** Kriminalassistent.