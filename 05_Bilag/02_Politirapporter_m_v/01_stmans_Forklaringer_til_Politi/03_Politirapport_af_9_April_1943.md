#### Politirapport af 9. April 1943.

**Bilag 11.**

Ingeniør Østman, der er her i Byen, møder efter Anmodning i Dag Kl. 13,30 her paa Politigaarden, hvor hans tidligere Forklaring gennemgaas med ham paa visse Punkter.

---

Med Hensyn til det pag. 99 anførte om Skærehovedet, der blev benyttet den 13. November 1936, saa oplyser han, at undertegnede har misforstaaet ham, idet der paa Skærehovedet var 6 Fræsere, der tre og tre var forsat noget for hinanden.

Vedrørende den af Kpt. pag. 100 omtalte tyske Kærne, hvoraf der laa nogle Stykker, som Ravlin fandt for smaa til Vægtfyldeforsøg, saa oplyser Kpt. nærmere, at det drejede sig om een eller muligt et Par enkelte Skiver af vel en Tykkelse paa ca. 1½ cm og en Diameter paa ca. 6 cm.

Ved Kærneboringer erindrer Kpt. ikke noget Tilfælde, hvor man ikke har anvendt hele det indvendige Kærnerør, selv om han ikke kan tænke sig andet, end at det godt vilde kunne lade sig gøre at undlade at paaskrue et eller flere af de enkelte Led, og i hvert Fald føler Kpt. sig overbevist om, at hele Kærnerøret blev anvendt den 13. November.

Kpt. erklærer, at det er ganske rigtigt, at Kærneapparatet, naar det havde været benyttet, saa straks skulde rengøres og indsmøres og samles, saaledes at det laa klart til næste Kærneboring, men det kunde godt ske, at det kom saa sent op, at man udsatte Rengøringen og Samlingen til næste Dag. Aarsagen til, at det straks skulde ordnes saavidt muligt, var, at det rustede, hvis det fik Lov til at ligge. Kpt. siger, at det udvendige Kærnerør altid fik Lov til at blive liggende ved Borestaanret, men det tog ingen Skade, da det var malet. Det var derimod det indvendige Kærnerør, der skulde renses og indsmøres. Det skete, at dette sidste blev skudt ind i det udvendige Kærnerør, men Kpt. mener, at Reglen var, at det indvendige Kærnerør blev opbevaret i Skuret, adskilt i de enkelte Led.

Kpt. gøres bekendt med det fra flere Sider oplyste, at det indvendige Kærnerør altid blev skudt ind i det ydre, naar det var ordnet, men Kpt. siger, at dette ikke kan være rigtigt, for han husker, at Ventilen næsten altid laa i Skuret, og han ved, at ogsaa Skærehovederne opbevaredes i Skuret, og han vilde have paatalt det, saafremt der havde siddet Skærehoved paa Kærnetageren.

Der var saaledes intet som helst usædvanligt i, at det indvendige Kærnerørs Led laa i Skuret den 13. November om Morgenen.

Kpt. kan fremdeles ikke huske, hvem der samlede det indvendige Kærnerør, efter at Kpt. havde set Ravlin skyde Ler op i det. Han kan heller ikke huske, om der eventuelt inde i Skuret er paaaset enkelte af de øvrige Led. Alle Leddene kunde jo i hvert Fald ikke paaasættes inde paa Grund af det samlede indvendige Kærnerørs Længde af ca. 6 Meter i Forhold til Skurets Størrelse.

Kpt. oplyser, at han har fundet en Notitsbog frem, som han benyttede under Arbejdet.

Han har dengang heri skrevet: »Saltet 3139′6″ — 3140′«. Umiddelbart efter har han skrevet: »3138′ — 3145′6″«.

Kpt. forklarer hertil, at han nu ikke husker, om Strækningen fra 3138′ til 3145′6″ er den borede Strækning eller Kærnens Længde, men Saltets Placering i Jorden har efter Notatet været udregnet til at have været fra 3139′6″ til 3140′, hvilket altsaa vil sige, at der maa have været 18″ Kærne over Saltet.

Han siger, at Noteringerne er sket paa Stedet, formentlig den næste Dag, efter Oplysninger fra Geologer og Boremester i Forbindelse med egne Notater.

Kpt. vil stadig hævde som sin absolutte Overbevisning, at Kærneudskydningen den 13. November foregik ude i det Frie.

Kpt. har i sin fornævnte Lommebog skrevet: »2853′ — very salt«. Øverst paa Siden staar Datoen anført til »2/9 1936«, saa Notatet er sikkert ikke skrevet ret længe efter denne Dato.

Kpt. hævder fremdeles, at der afgjort ikke blev tilsat Skyllevand eller Mudder Salt, idet han siger, at for det første vilde Salt ødelægge Redskaberne, og for det andet skulde der saa store Mængder Salt til for blot at give Skyllemudderet Smag af Havvand, i hvert Fald skulde der 1500 kg Salt til. Kpt. kan derfor ikke tænke sig andet, end at en eller anden har lavet lidt Sjov med Noe-Nygaard og har kommet Salt i en Spand.

Kpt. maa erkende, at der var let Adgang for de paa Stedet arbejdende til Geologernes Skur.

---

Kpt. kan iøvrigt ikke erindre, at han har set Kærne ligge i Ravlins Skur, og han siger, at Ravlin først fik det omtalte Mikroskop, da han i 1937 fik bygget det nye Skur. Efter dette Tidspunkt havde han af og til Smaastumper Kærne fra Boringen liggende i Smaaglas.

Kpt. hævder fortsat, at hans stærkt forhöjede Løn, da »Gulf Refining« overtog Boringen, ikke skyldtes andet, end at han nu i det store Selskab fik Løn efter amerikanske Tariffer.

Han har intet imod at oversende Kopier af de Kontrakter, der som tidligere forklaret foreligger mellem ham og Ravlin.

Kpt. gøres bekendt med det af Købmanden i Harte og Købmand Aagaard oplyste. Kpt. siger hertil, at han ganske afgort har spurgt Købmanden eller muligt en anden i Forretningen, om de førte Salt i fast Form. Hvad der blev svaret, husker Kpt. ikke, men i hvert Fald kan man ikke have haft noget i Forretningen, idet Kpt. intet fik.

Kpt. husker, at han hos Materialhandler Aagaard i Kolding blev ekspederet af en Kvinde. Kpt. erindrer ikke tydeligt Samtalen. Han er ikke aldeles sikker paa nu, at han ikke har faaet noget hos Aagaard, men han tror det ikke, idet det afgjort forekommer ham, at han kun fik Salt eet Sted, nemlig hos Kruse i Odense. Der foreligger dog den Mulighed, at Kpt. kan have faaet noget hos Aagaard, men at Ravlin af en eller anden Grund ikke har fundet det tilfredsstillende, men det er kun en Hypotese.

Kpt. har ganske rigtigt været paa en Automobiltur med Ravlin til Tyskland, men det var i Sommeren 1935. Kpt. siger nu, at han ogsaa var paa en Automobiltur med Ravlin til Heide paa en Søndagstur, og deres Hustruer var da med, men Kpt. erindrer ikke, hvornaar dette var, og i hvert Fald har der ikke været hjembragt Kærner fra den Tur.

Kpt. oplyser videre, at han ganske rigtigt for et Par Aar siden afsluttede en Kontrakt med Gaardejer Dahl, hvorefter Selskabet »Undergrunden« har faaet Ret til at bore paa Dahls Jord for et bestemt Tidsrum. Naar Kpt. har gjort dette, saa skyldes det, at han er af den Formening, at der virkelig findes Salt og Olie paa Stedet eller i hvert Fald paa Egnen, efter de geofysiske Maalinger, der siden er foretaget af »Gulf Refining«. Naar Kpt. derfor har sikret sit Selskab Ret til at bore, saa er det, fordi han mener, at Koncessionen i Virkeligheden ikke dækker Saltforekomster, da saadanne har været kendt her i Landet paa Dronning Dorotheas Tid, og Kpt. mener videre, at det i Virkeligheden er et Spørgsmaal, om Olieforekomster ogsaa dækkes af Koncessionen.

Med Hensyn til det pag. 162 af Esrik Knudsen oplyste med Hensyn til Kpts. Forespørgsel om, hvor Stensalt kunde købes, og hvad det brugtes til, da siger Kpt., at han ikke husker Samtalen, men det er meget muligt, at han har ført en saadan, og det er ogsaa sandsynligt, at det saa har været i Forbindelse med det Indkøb af Stensalt, som Kpt. skulde gøre for Ravlin.

Kpt. erklærer, at han absolut ikke kender mere til Sagen, end han har forklaret, og der har saaledes afgjort ikke ligget forudgaaende Aftaler mellem Kpt. og Ravlin med Hensyn til eventuelt Falsum, ligesom Kpt. ikke havde nogen Forhaandsviden om, hvad der skulde ske, men som nævnt var han klar over det, da han saa Ravlin tildanne Saltet i Skærehovedet, og Kpt. maa indrømme, at han, allerede da han fik Besked paa at koke Saltet, tænkte sig.

Kpt. tror ikke, at Ravlin har stillet bestemte Fordringer til det Salt, Kpt. indkøbte, og i hvert Fald husker Kpt. det ikke, — bortset fra, at det ikke maatte være Kunstsalt.

Gjort bekendt med det fra anden Side oplyste, at Kærnetageren skal have ligget klar til Nedsænkning, da Arbejderne kom om Morgenen den 13. November, saa siger Kpt., at dette ikke kan passe, idet han henholder sig til sin Forklaring herom.

Kpt. gøres sluttelig bekendt med det af Fiskemester Clausen pag. 191 m. v. oplyste, hvortil Kpt. erklærer, at han godt husker, at han har berørt Spørgsmaalet over for Clausen, men Kpt. har i hvert Fald ikke givet Clausen detaillerede Oplysninger, og Kpt. har under ingen Omstændigheder udtalt, at der kun var foretaget Proforma-Boring den 13. November, hvilket jo heller ikke kunde lade sig gøre uden Boremesterens og Arbejdernes Viden.

Gennemlæst og godkendt.

**Einar Olesen,** Overbetjent.  
**Dyrsted,** Overbetjent.