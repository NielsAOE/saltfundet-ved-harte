### Politirapport af 11. Marts 1943.

**Bilag 9.**

Efter Aftale har jeg i Dag Kl. 9,05 indfundet mig paa Landsretsagfører Lannungs Kontor, Skindergade 32, hvor Ingeniør Østman er kommet til Stede, og han erklærer sig villig til at udtale sig nærmere efter Sagens Anledning.

Han navngiver sig *Karl Østman*, født i Jegindø den 26. Juli 1903, ustraffet, boende *Ordrupvej Nr. 30 i Aarhus, Tlf. Aarhus 10843*, og han oplyser, at han er Direktør for »Vendsyssel Naturgaskompagni« og »Produktionsaktieselskabet Undergrunden«, hvilke Selskaber har fælles Kontor Rosensgade 20, Aarhus.

Kpt. fik i 1927 Eksamen som Maskiningeniør fra »Maskinteknikum« i Odense. Samme Aar rejste han til Udlandet og kom først tilbage i 1933. Han havde i den længste Tid opholdt sig i Hollandsk Indien, hvor han havde uddannet sig som Olieingeniør, og han havde saaledes erhvervet sig et grundigt Kendskab til Borearbejder. Allerede samme Aar — 1933 — rejste han til Amerika. Den egentlige Aarsag til Rejsen var, at hans lille Datter havde Børnelammelse, og han vilde i Amerika undersøge Muligheden for hendes Helbredelse. Imidlertid havde Dr. Victor Madsen i 1933 offentliggjort Resultaterne af sine Undersøgelser vedrørende Danmarks Undergrund, efter hvilke Undersøgelser Dr. Madsen mente at have paavist, at der fandtes Salt og Olie i Undergrunden her i Landet. Kpt. havde i den Anledning søgt Forbindelse med Dr. Madsen, der havde fortalt om sine Vanskeligheder med at rejse Kapital til Boringer her, idet man vist stillede sig meget skeptisk over for Undersøgelsernes Resultat, og Dr. Madsen havde spurgt, om Kpt. ikke i Amerika kunde gøre de Kredse, der beskæftigede sig med Boringer, interesseret i Boringer her i Landet.

Kpt. havde derefter i Amerika Forbindelse med forskellige Borefirmaer, der dog ikke viste nogen særlig Interesse for Kpts. Planer. I Miami kom Kpt. derpaa i Forbindelse med Ravlin, der ledede nogle Borearbejder for sin Fader, der var Indehaver af et Oliefirma, men Ravlin havde tilsyneladende heller ikke større Interesse for Kpts. Planer; dog lovede han at komme tilbage til Sagen. Kpt. havde i Forvejen intet Kendskab til Ravlin, og Kpt. havde kun nogle faa Samtaler med ham, hvorunder Kpt. besaa hans Arbejder. I Foraaret 1934 rejste Kpt. tilbage her til Landet, efter at han i den mellemliggende Tid havde studeret Boremetoder med Henblik paa at kunne forestaa eventuelle senere Borearbejder her i Landet.

Noget efter, at Kpt. i 1934 var kommet hertil fra Amerika, modtog han et Telegram fra Ravlin om, at denne var blevet interesseret og vilde komme hertil.

Kpt. husker tilfældig, at Ravlin kom hertil den 2. August 1934, men han blev her kun nogle faa Dage. Han førte i disse Dage Forhandlinger med Kpt. og Dr. Madsen, og han indgav derpaa Ansøgning til Statsministeriet om Koncession paa Ret til Efterforskning af Raastoffer i Danmarks Undergrund. Det varede meget længe, inden man hørte angående Ansøgningen, og under de Forhandlinger, der derpaa førtes med Statsministeriet, optrådte Kpt. som Repræsentant for Ravlin.

Ved Nytaarstid 1935, efter at Statsministeriet havde givet et rent foreløbigt Tilsagn med Hensyn til Efterforskning inden for et mindre Omraade omkring Kolding, kom Ravlin tilbage hertil sammen med sin Broder. Der blev ført nogle Forhandlinger med Statsministeriet, idet han fandt forskellige utilfredsstillende i den foreløbige Koncession. Han foreslog visse Ændringer, men disse blev først stadfæstede, efter at Ravlin og hans Broder atter var afrejst til Amerika, og Kpt. optrådte stadig som Ravlins Repræsentant. Efter at Ændringerne var stadfæstede i Marts 1935, kom Ravlin hertil i Juni med Boreapparaterne samt en Boremester ved Navn Brown.

---

Den 27. Juli 1935 paabegyndtes Boringerne, og man fortsatte med de egentlige Boringer til omkring den 22. September samme Aar. Ravlin rejste da tilbage til Amerika, og han havde bestemt, at man skulde ligge stille for Vinteren. Forholdet var, at Ravlin egentlig ikke var altfor stærkt interesseret i Boringerne, da han mente, at han ikke var blevet tilstrækkelig imødekommet af Statsministeriet med Hensyn til Detailerne i Koncessionen. Dels manglede der ogsaa en Del Boremateriel, som han skulle fremskaffe fra Amerika. Selve Borearbejdet laa derpaa stille, og man udførte kun de nødvendige Reparationsarbejder, men samtidig fortsatte Kpt. Forhandlingerne med Ministeriet. Der var absolut ikke Tale om, at Ravlin gjorde Indtryk af at være i økonomiske Vanskeligheder.

---

Inden den amerikanske Boremester forsvandt i vistnok Juli Maaned 1936, havde han — formentlig forsætligt — ødelagt selve Boringen, idet han havde faaet selve Borestangen skruet fast, saaledes at den hverken kunde komme op eller ned, hvorfor man maatte foretage en Sprængning med Dynamit nede i Borehullet for at kunne faa en Del af Materiellet op.

I Begyndelsen af August maatte man derfor begynde helt forfra med et nyt Borehul ca. 30 Meter Vest for den tidligere Boring.

Boringerne var under stadigt Tilsyn fra »Danmarks geologiske Undersøgelse«, men det var skiftevis forskellige Geologer, der førte Tilsynet, bl.a. Dr. Ødum, Professor Noe-Nygaard, Frk. Sole Munk, og meget hyppigt kom Dr. phil. Victor Madsen og inspicerede Arbejdet. Det var dog ikke saaledes, at der hele Tiden var en Geolog til Stede ved Boringerne, idet den tilsynsførende Geolog godt kunde være fraværende en Dagstid nu og da. Der var af og til taget Kærneprøver efter Geologernes Ønske, men i øvrigt var der stadig Diskussion mellem Ravlin og Geologerne paa dette Punkt, idet de sidstnævnte stadig ønskede Kærneprøver, hvilket Ravlin var utilbøjelig til at tage, da det sinkede Arbejdet betydeligt. Det kunde dog ske, at Ravlin lod tage en Kærneprøve uden Opfordring fra Geologerne.

Der var i Regionen boret med Fiskehalebor eller et Klippebor, saaledes at man blot behøvede at paasaette nye Rør oppe fra, men naar der blev kærneboret, skulde alle Rørene nødvendigvis op, idet der nederst skulde anbringes et Kærneapparat, og der kunde til Tider gaa en hel Dag med Forberedelser til Kærneboring, hvilket var Grunden til, at Ravlin ikke var saa meget for Kærneboring.

Der fandtes kun et Kærneapparat, og det var af »Elliot« Typen, en ældre Model, hvor det indvendige Kærnerør roterede sammen med det ydre. Selve Skærehovedet var kun forsynet med *en* Ring Fræsere. Kærneapparatets Totallængde har været 6—6½ Meter, og selve det indvendige Kærnerør var mellem 3½ og 4 Meter.

En Fotokopi af et Kærneapparat »Elliot Model A Rotary Core Grill« forevises Kpt., der dog erklærer, at det, der blev benyttet ved Boringerne, var en ældre Model, uden at Kpt. kan sige nærmere. Der fandtes 5 à 6 Skærehoveder, men han mener bestemt, at det var et af ovennævnte Slags, hvoraf der var flere, der benyttedes den 13. November.

---

Kpt. vil nærmest tro, at det var Ravlin selv, der gav Ordre til Kærneprøve den 13. November.

Ravlin havde i Løbet af Sommeren 1936 haft en Del Konferencer med sin Sagfører og Statsministeriet, og det var tydeligt, at han var blevet mere og mere nervøs. Kpt. vil tro, at det skyldtes, at Forhandlingerne ikke var gaaet ganske efter hans Ønske. Han talte også ofte om den Skuffelse, det havde været, at man ikke som ventet havde fundet Saltlag i ca. 700 Meters Dybde, men at det kun havde været et Flintlag. Han talte også af og til om Finansieringsforholdene, idet han var klar over, at en virkelig systematisk Undersøgelse af Danmarks Undergrund vilde blive uhyre kostbar, og at en sådan i hvert Fald ikke kunde klares inden for den Aftale, han havde med sine Financiers.

Han brugte ofte Udtrykket: »To salt the well«, og herunder fortalte han, at det i Amerika ikke var helt ualmindeligt, at man brugte kunstige Midler til at fremkalde Resultater ved Boringer, f.eks. hvis der inden for et bestemt Tidsrum ifølge Kontrakten skulle findes et eller andet Mineral, og således skulde det ikke være helt ualmindeligt, at man hældte en Flaske Olie ned i Borehullet for at kunne påvise Olieresultatet, inden Kontrakten udløb. Kpt. erindrer dog ikke, at Ravlin i Forbindelse med Harteboringen har talt om at fremkalde Resultatet ad kunstig Vej, og Ravlin har heller aldrig udtalt, at han overhovedet nogensinde har anvendt sådan en Fremgangsmåde.

Ravlin fortalte hen paa Efteraaret 1936, at han nødvendigvis maatte til Amerika inden Jul for at træffe sine Financiers og sætte disse ind i Situationen, at de ikke som ventet var fundet Salt, samt at der skulde bruges større Kapital end beregnet til yderligere Boring. Han mente dog, at der ville blive stillet den nødvendige Kapital til hans Raadighed, og han syntes slet ikke at spekulere paa at opgive Boringerne. Formentlig omkring den 1. November udtalte Ravlin, at han havde bestilt Billet til den 15. November.

Kpt. og Ravlin foretog stadig forskellige Forsøg for at konstatere, ved hvilken Saltkoncentration Skyllemudderet koagulerede, og derunder foretoges ligeledes Forsøg for at konstatere forskellige Mudderblandingers Vægtfylde ved de Saltopløsninger, man kunde vente at finde, ligesom der blev gjort Forsøg med Henblik paa et eventuelt Saltværk i Kolding. Til disse Forsøg beroede der altid noget Koksensalt, som var indkøbt hos Købmanden i Harte, og Saltet henstod i smaa Poser i Værksteds- og Kontorskur.

Kpt. havde ved Bundfældning og Flydevaegtmaaling af Mudderet paavist en Saltholdighed af det paa op til 8 à 9 pCt., til Tider højere, men almindeligvis kun paa ca. 4 pCt.

Ved en eller anden Lejlighed i Oktober eller November spurgte Ravlin, om Kpt. kunde skaffe ham nogle Stykker Saltsten. Kpt. spurgte, om Ravlin ikke kunde bruge nogle smaa Stykker, der var til Stede i Skuret, og som hidrørte fra en Kærneboring i Tyskland, og som var efterladt af en eller anden af Geologerne, men Ravlin sagde, at Stykkerne var for smaa til Vægtfyldeforsøg. Kpt. siger, at Stykkerne ogsaa var saa smaa, at de vilde være upraktiske at benytte, da Vægten, de havde, var for grov. Ravlin bad derfor Kpt. skaffe noget mere Salt i fast Form, og Kpt. havde spurgt hos Købmanden i Harte efter noget saadant, men Købmanden havde hverken Saltsliksten (et Kunstprodukt) eller Saltsten. Kpt. forhørte ogsaa efter det i Kolding, formentlig hos Materialhandler Aagaard, men han havde ingen af Delene. Da Kpt. nogen Tid senere kom til Odense, forhørte han hos Materialhandler Kruse, der bor overfor Domkirken, og hos ham købte Kpt. et Stykke Saltsten paa 2 à 3 kg. Ravlin havde ikke udtalt sig om nogen bestemt Størrelse paa Saltet. Kpt. var alene hos Kruse, og han betalte Saltet kontant. Han ved ikke, om han fik nogen Kvittering, men i hvert Fald er en saadan ikke blevet opbevaret, og under alle Omstændigheder kostede det kun en Bagatel, sikkert under en Krone, saa det er fuldstændig usandsynligt, at man skulde kunne huske Ekspeditionen, saa meget mere, som Kpt. ikke var kendt hos Kruse. Kpt. erklærer, at Indkøbet blev foretaget umiddelbart forinden den 13. November, og muligt kun et Par Dage, under ingen Omstændigheder mere end 8 Dage før den 13. November.

Kpt. havde i Forvejen fortalt Ravlin, at han ikke havde kunnet faa Saltsliksten, hverken i Harte eller i Kolding, og Ravlin havde da udtalt, at Saltsliksten heller ikke var saa godt, og at han hellere vilde have et Naturprodukt.

Kpt. husker, at det var et Stykke helt rent Klornatrium uden Forurening eller Overgangsformer, og at det saaledes hidrørte fra en Saltgrube. Det var af en noget aflang Form.

Kpt. forstod det saaledes, at Saltet skulde anvendes til Vægtfyldebestemmelser, og Kpt. gaar ud fra, at disse skulde tages i Forbindelse med de planlagte Tyngdemaalinger. Kpt. siger dog, at han, da han fik Besked paa at købe Saltet, i den Forbindelse tænkte paa, hvad Ravlin havde sagt om at frembringe Resultater ad kunstig Vej.

Kpt. gaar ud fra, at disse forskellige Forsøg skulde udføres, fordi Ravlin ønskede at have saa mange Oplysninger som muligt med til Amerika.

Kpt. husker, at Ravlin i Løbet af den 12. November gav Ordre til, at der skulde begyndes den næste Morgen Kl. 4, hvilket imidlertid ved Fyratfensitid blev forandret til, at man først skulde begynde ved normal Arbejdstids Begyndelse Kl. 8, sandsynligvis for at spare Overarbejdsbetaling.

I øvrigt husker Kpt. intet nærmere fra den 12. November.

Den 13. November indfandt Kpt. sig ved Borestedet noget før Kl. 8, og han husker, at de til Boringen nødvendige Arbejdere, 4 Mand foruden Boremesteren, da var til Stede, men Ravlin var endnu ikke ankommet. Den da tilsynsførende Geolog, Noe-Nygaard, var heller ikke til Stede, og Dr. Madsen ankom først til Harte op ad Dagen, vistnok fra Silkeborg eller Skanderborg. Boremesteren var som forklaret Remahl, som nu arbejder i Galizien, men som ellers bor i Falkenberg i Sverige, og som sandsynligvis kommer hjem til Falkenberg paa Ferie i indeværende Maaned. Af de øvrige Arbejdere husker Kpt. tidligere nævnte Ejner Olsen, der nu bor i Randers, Johannes Knudsen, der stadig er ansat ved »DAPCo«’s Depot ved Randers, samt Hans Kraft, der boede i en Havekoloni i Kolding. Forholdet var, at der på daværende Tidspunkt foruden Boremesteren kun var ansat fire Arbejdere, men den sidste husker Kpt. ikke.

Borestængerne stod i Taarnet parat til Nedsænkning. Det ydre Kærneapparat, der var i ét Stykke, og som saaledes ikke kunde skilles, laa uden for Kontor- og Værkstedsbygningen. Det indvendige Kærnerør laa inde i denne Bygning adskilt i sine Bestanddele, vistnok 3 Stykker, foruden Kærne- eller Skærehovedet.

Ravlin, der boede i Kolding, ankom til Borestedet kort Tid efter Kpt. Han gav Ordre til at anvende Kærneboret, hvilket Kpt. godt vidste i Forvejen skulde anvendes, og Kpt. forlod Skuret for at give Boremesteren Besked. Kpt. gik de 8—10 Meter hen til Boretaarnet, hvor Boremesteren opholdt sig, og han gik derfra straks tilbage til Skuret, saaledes at han kun havde været borte i nogle faa Minutter. Da han kom ind i Skuret, saa han, at Ravlin stod alene derinde i Færd med at slibe et Stykke Salt til mellem Kærnehovedets Fræsere, saaledes at forstaa, at han pressede et aflangt Saltstykke ind i Skærehovedet, der jo laa for sig selv, mellem Fræserne. Kpt. overvejede, at Saltstykket blev presset et Stykke ind, og Kpt. udtalte straks noget i Retning af: »Den gaar vist ikke, Ravlin«, men Ravlin, der var en meget flegmatisk Person, svarede ikke, men fortsatte blot. Af en eller anden tilfældig Grund gik Kpt. et Øjeblik uden for, men da han ganske kort Tid efter kom tilbage, saa han, at Ravlin var i Færd med at klistre lidt Ler i selve Kærnerøret.

Skærehovedet havde, medens Ravlin pressede Saltet igennem, ligget paa sin sædvanlige Plads paa en Hylde ved de andre Skærehoveder, og Kpt. mener at kunne huske, at det også laa samme Sted, da han senest kom ind.

Det adskilte Kærnerør laa vistnok som sædvanlig paa et Par Bukke inde i Skuret, hvor det altid plejede at ligge, naar det ikke blev benyttet. Kpt. husker, at det var i det Stykke med Ventilen, som han mener sad paa, — altsaa i det øverste Stykke af Kærnerøret — at Ravlin anbragte Leret. Kpt. saa ikke, hvorvidt Ravlin skubbede Leret højt op i Røret.

Kpt. følte sig straks overbevist om, at Ravlin havde anbragt Saltkærnen i Kærnerøret, og at han havde gjort dette i den Hensigt, at det skulde se ud, som om Saltet blev fundet nede i Jorden, men Kpt. udtalte intet som helst videre til Ravlin herom, og Ravlin sagde heller ikke noget. Kpt. omtalte naturligvis heller ikke overfor Boremesteren eller Arbejderne, hvad han havde set.

Kpt. havde — formentlig Dagen før — sønderdelt Saltblokken, idet Vægtfylden skulde bestemmes i et Maagelas. Naar han mener, at det var Dagen før, saa skyldes det, at han, saafremt han havde sønderdelt Blokken paa et tidligere Tidspunkt, da vilde have foretaget Vægtfyldeforsøgene inden den 13. November. Kpt. havde taget det af Stykkerne, han fandt bedst egnet, og dette havde han ganske raat forarbejdet, vistnok med en grov Rasp, men det var da for stort til, at det kunde komme ned i Maagelasset. Saltstykkerne havde han ladet ligge i Skuret. Han siger, at det var ham selv, der plejede at gøre Forsøgene.

Kpt. følte sig ganske overbevist om, at det var det omtalte Saltstykke, Ravlin havde anbragt i Kærnerøret, og han saa da heller ikke mere til Saltstykket, skønt han af samme Grund overfladisk ledte efter det. Han tilføjer, at han overhovedet heller ikke saa noget til de øvrige 2 à 3 Stykker, der var blevet ud af Blokken, skønt han også, om end kun overfladisk, saa efter disse.

Kærneapparatet blev derpaa samlet. Kpt. husker ikke, hvem der samlede det, men det var ellers altid Boremesteren, der udførte dette Arbejde, og derpaa blev Boreapparatet sænket ned.

Samlingen af det indvendige Kærnerør foregik altid paa den Maade, at man først skruede Ventilen paa det øverste Led og derefter skruede det næstøverste Led paa det øverste og saaledes videre, og til sidst skruede man Kærnehovedet paa det indvendige Kærnerør, hvorefter det hele blev skudt op i det ydre Kærnerør og fastgjort til dette.

Kpt. tror at kunne erindre, at det var Ravlin selv, der ved den her omtalte Lejlighed havde sat Ventilen paa det øverste Led af det indvendige Kærnerør, hvorved det i hvert Fald var udelukket at kikke gennem Røret. Det sædvanlige var, at den, der samlede det indvendige Kærnerør, saa igennem de enkelte Led, forinden Samlingen skete, for at kontrollere, at de var i Orden. Kpt. husker ikke, hvem der eventuelt samlede Resten af det indvendige Kærnerør, — altsaa heller ikke, om han muligt selv skulde have gjort det —.

Paa Forespørgsel oplyser Kpt., at der ikke vilde være nogen Vanskelighed ved at skyde en saadan Saltkærne op i Skærehovedet, idet Saltkærnen afslibes mellem Fræserne, naar man skyder den op og samtidig drejer den rundt.

Kpt. er fuldstændig sikker paa, at der endnu ikke havde været nogen af Geologerne til Stede paa det Tidspunkt, da Kærneapparatet var samlet og parat til Nedfirring.

Om selve Boringen den 13. November erindrer Kpt. intet nærmere.

Kpt. vil rent skjønsmæssigt antage, at Ophæjsningen er begyndt ved 14-15 Tiden, for han husker, at det var begyndt at blive mørkt, da Kærneapparatet kom op. Det blev ved Boretaarnet adskilt af Arbejderne paa den Maade, at det indvendige Kærnerør med Skærehovedet paa blev udtaget, hvorefter Skærehovedet blev aftaget, og derpaa blev selve det indvendige Kærnerør bragt hen ved Skuret, hvor det blev fastgjort i en Skruestik. Han siger, at Røret nødvendigvis skulde fastgøres i Skruestikken for at kunne skilles ad. Alt dette foretoges af Arbejderne under Kpt.s Tilsyn. Kpt. skruede derpaa Ventilen af, og Arbejderne skød Kærnen ud, idet Kpt. oplyser, at man altid begynder oppefra. Kærnen blev skubbet ud i en Trærende, og Kpt. husker, at den som sædvanlig delte sig i en Del Stykker, efterhaanden som den kom ud.

Ravlin opholdt sig inde i Skuret sammen med Dr. Madsen, i hvert Fald da Kærneudtagningen foregik, men Noe-Nygaard stod udenfor, da Kærneudskydningen begyndte, og Kpt. mener, at Noe-Nygaard bar de første Stykker af Kærnen ind, og han husker, at en af Arbejderne ogsaa bar de første Stykker af Kærnen. Kpt. husker videre, at han selv bar i hvert Fald en Portion ind, og han ved med Sikkerhed, at det har været de sidste Stykker, idet han altid blev udenfor og overværgede, at hele Kærnen blev skubbet ud.

Kærnen var som altid omgivet af en Kappe dannet af det Ler og Vand, der stadig blev fyldt i Borehullet oppe fra, hvorfor den maatte afvaskes, forinden man kunde se, hvad den bestod af, og dette Arbejde udførte Dr. Madsen, idet han med Pensel og Vand afvaskede Kærnen.

Da omtrent hele Kærnen var gennemgaaet, udbrød Dr. Madsen noget i Retning af: »Her har vi skam Saltet«, og der blev naturligvis almindelig Glæde.

Kpt. er fuldstændig sikker paa, at Saltet virkelig blev fundet i et af de sidste Stykker, blandt andet fordi han var til Stede i Skuret, da Saltet blev fundet, og alle Stykkerne da var bragt ind, og ogsaa fordi Afvaskningen foregik meget hurtigt, saaledes at Afvaskningen ikke tog ret meget længere Tid end Udskydningen af Kærnestykkkerne og Indbæringen af disse i Skuret.

Kpt. husker, at Boremesteren ogsaa var til Stede i Skuret, da Saltkærnen blev fundet.

Kpt. har ikke set, at der samme Aften blev foretaget nogen egentlig Undersøgelse af Kærnens Indhold, saaledes heller ikke af Lagene paa begge Sider af Saltkærnen. Kpt. husker ikke, hvorvidt Saltkærnen faldt ud for sig selv, f.eks. da Afvaskningen skete, eller om den maaske er blevet brækket fra de tilgrænsende Lag, men han mener, at Dr. Madsen om Aftenen tog den med til sit Hotel. Næste Dag bragte han den tilbage, og den blev i Skuret gennemsaavet paa langs. Kpt. husker ikke, hvem der gjorde dette, men tror nærmest, det har været ham selv. Han husker, at den blev lagt forsigtigt paa en Skruestik, hvis Kæber var aabnet, og den blev saaledes ikke spændt fast. Det var en almindelig Nedstryger, der blev anvendt til Gennemsavningen, og der var intet mærkeligt i, at Nedstrygeren beroede i Skuret, da der her fandtes saa meget andet Værktøj.

Fundet blev ikke nærmere diskuteret mellem Kpt. og Ravlin.

Kpt. erindrer ikke, om der efter Fundet blev boret mere i den Periode, men det er muligt, at der ogsaa blev boret den 14. November.

Ravlin afrejste fra Harte den 15. November medtagende den halve Saltkærne, men forinden han rejste, sagde han, at Boringen ikke skulde genoptages, før han kom tilbage, men han udtalte sig ikke nærmere om Tidspunktet herfor. I den forbindelse oplyser Kpt. dog, at Arbejdet i Henhold til Koncessionen ikke maatte ligge stille i over 3 Maaneder. Kpt. havde fremdeles ikke Indtryk af, at Ravlin var i økonomiske Vanskeligheder, men Ravlin havde omtalt, at han som tidligere nævnt skulde til Amerika for at tale med sine Financiers samt hente nyt Boremateriel. Kpt. oplyser paa Forespørgsel, at der aldrig havde været Besværligheder med at faa udbetalt Lønninger eller med Betaling af Regninger m.v.

Ved Afrejsen herfra udtalte Ravlin ikke noget med Hensyn til, at Kpt. skulde tie stille med, hvad han havde set, — i hvert Fald erindrer Kpt. intet saadant —. Derimod husker Kpt., at Ravlin paa et eller andet Tidspunkt efter Saltfundet har udtalt: »Forget all about it«, og Kpt. tror ganske sikkert, at denne Udtalelse blev fremsat ved Ravlins senere Afrejse herfra i 1937 eller 1938, og Kpt. kan ikke tænke sig andet, end at Udtalelsen maa være fremsat i Forbindelse med Saltfundet.

Geologerne afrejste ogsaa i Dagene umiddelbart efter den 13. November, uden at Kpt. husker nærmere Enkeltheder herom.

Dr. Madsen kom meget til Harte, og Ravlin har ikke umiddelbart forinden Saltfundet udtalt, at man skulde se at faa Dr. Madsen derover eller lignende.

I Februar Maaned 1937 genoptog Kpt. Boringen ved Harte efter Ordre fra Ravlin, og i formentlig Marts Maaned ankom Ravlin hertil sammen med sin Hustru, og Boringen fortsattes til omkring Juli Maaned, men man var faktisk ved at opgive at faa mere Udbytte af Boringen, efter at man nu var kommet ned i ca. 1100 Meters Dybde. Ravlin blev her endnu et Stykke Tid, inden han rejste tilbage til Amerika. Boringen er ikke siden blevet genoptaget. I Løbet af 1938 var Ravlin gentagne Gange paa Besøg her i Landet. I Begyndelsen rejste han i Juli Maaned 1938 til Amerika og afhændede Koncessionen, eller rettere, han afhændede Aktierne i sit eget Firma »DAPCo« til »Gulf Refining Company«, og siden har Kpt. ikke haft Forbindelse med ham ud over, at Kpt. har modtaget skriftlige Hilsener fra ham.

På et eller andet Tidspunkt i 1938 telegraferede Ravlin, at Borerørene skulle tages op, da det var Meningen, de skulle anvendes senere. Da Rørene var meget vanskelige at få op, måtte man anvende Sprængninger for at få så meget op som muligt. Kpt. husker ikke, om Ravlin gav Ordre til Sprængningerne, men hvis dette har været Tilfældet, så har det uden Tvivl kun været i Forbindelse med at redde så mange Rør som muligt.

Kpt. siger, at det rettelig ikke var de egentlige Borerør, det drejede sig om, men det var de såkaldte »Forrør«, der forhindre Udskridning af Borehullets Sider. Samtlige Borerør og Kærneapparatet var således bragt op, og da Kpt. i 1941 fratrådte sin Stilling, var alt deponeret på »Helstedgaard« ved Randers, som er Selskabets Depot. Kpt. havde umiddelbart forinden set, at Remedierne virkelig beroede i Depotet, men Kpt. ved naturligvis ikke, hvad der senere er blevet af dem.

Det var de samme Bor m.v., der blev anvendt i 1937 som i 1936.

Kpt. beholdt sin Stilling under den nye Ledelse indtil først på Aaret 1941. Han havde i flere Aar haft en Løn fra 15.000 Kr. steget til senest ca. 22.000 Kr. I Foråret 1941 ønskede Kpt. at fratræde, da han var begyndt egen Virksomhed. I April sagde han derpå sin Plads op til Fratrædelse 3 Maaneder senere. Imidlertid nægtede Bogholder Christensen fra Firmaets Kontor, Gl. Torv 6, København, at udbetale Gage i de 3 Maaneder, hvorfor Kpt. søgte Landsretsagfører Lannungs Bistand, og først ved den Lejlighed kom Kpt. i Forbindelse med Lannung. Der opnaaedes, at Kpt. fik en tilfredsstillende Ordning.

Der havde indtil da ikke været Uoverensstemmelser mellem Kpt. og Firmaet eller dets nye Direktør, Guy Stevens, der tiltrådte i 1938 efter Ravlin, og som havde sin Bopæl her i Landet fra 1938 til Maj 1940.

Der er ikke og har heller ikke været egentlige Uoverensstemmelser mellem Kpt. og Ravlin.

Der var mellem Kpt. og Ravlin personlig fra første Færd oprettet en Kontrakt, hvorefter Kpt. skulde have en vis Procent af, hvad Koncessionen indbragte. Kpt. har da også i 1938 modtaget et a Conto Beløb, men Kpt. har nu langt større Krav på Ravlin, efter hvad denne har faaet ind ved Salget af Koncessionen. Imidlertid skulle Kpt. først have den næste a Conto Udbetaling i 1941, og naar han ikke har faaet denne, saa skyldes det udelukkende Verdenssituationen, for hvilken der netop i Kontrakten var taget Forbehold, og der er således absolut ikke Uoverensstemmelse mellem Kpt. og Ravlin angående Udbetalingerne.

Saafremt Koncessionen gaar tabt for Amerikanerne, vil det i Henhold til Kpts. Kontrakt med Ravlin betyde et Tab paa ca. 100.000 Kr. for Kpt., selv om der ikke findes Olie, og saafremt der findes Olie, vil Kpts. Tab andrage ca. 500.000 Kr., hvorfor Kpt. saa langt fra har nogen Fordel af at fremkomme med sine Oplysninger, saafremt disse skulle bevirke, at Koncessionen bliver ophævet.

I Efteraaret 1940 omtalte Kpt. under en Samtale med en af sine Forretningsforbindelser, Direktør Juncker, Aarhus Oliemølle, Forholdet vedrørende Saltfundet, idet Juncker og Kpt. diskuterede hele Undergrunds-Spørgsmålet, som Juncker var inde i og interesseret i. Kpt. husker, at Juncker slog Sagen lidt hen, idet han tilrådede Kpt. Forsigtighed med at udtale sig under Hensyn til, at Bevisbyrden jo laa hos Kpt. Kpt. er dog klar over, at det er gennem Juncker, Sagen er kommet til Ministeriets Kendskab. Ud over til Juncker mener Kpt. ikke, han har omtalt Forholdet til andre end sin Hustru og Landsretsagfører Lannung.

Kpt. har imidlertid flere Gange under tilfældige Samtaler hørt Folk sige, at det var Svindel med Saltfundet i Harte, og han har ved sådanne Lejligheder ikke modsagt de paagældende, men dog heller ikke omtalt sin Viden. Han husker blandt andet, at han tilfældigt i Vinteren 1936—37 traf en Benzinforhandler Larsen, »Nafta«, Kolding, som han kendte noget til, og Larsen, som han traf i Toget et eller andet Sted i Jylland, udbredte sig med, at det var den rene Svindel med Saltfundet.

Der stilles Kpt., der erklærer, at han ikke har ret megen Tid mere, forskellige Spørgsmaal.

Herunder oplyser Kpt., at han ikke kan udtale sig om, hvor Ravlin havde taget det Ler, han skød op i det indvendige Kærnerør, men der laa saa meget Ler paa Arbejdspladsen.

Det er ganske afgjort, at der ikke blev boret Natten til den 13. November, idet der først den 13. om Morgenen blev fyret op under Kedlerne.

Kpt. gøres derpaa ganske kort bekendt med Dele af Erklæringen, om Lagene over og under Saltkærnen, og han spørges, om han kan tænke sig nogen Forklaring paa det der anførte, men Kpt. erklærer, at det kan han i hvert Fald ikke i Øjeblikket.

Han spørges, om det er ganske afgjort, at Kærnestykkkerne inde i Skuret er anbragt i den nøjagtige Rækkefølge, som de er udtaget af Kærnetageren. Hertil svarer Kpt., at det i hvert Fald er givet, at de er bragt ind i den Rækkefølge, de er kommet ud af Kærnetageren, men om der inde i Skuret kan være sket en Forveksling — specielt under Hensyn til, at man har været optaget af Saltfundet —, kan Kpt. ikke sige, og i hvert Fald har han ikke direkte bemærket noget saadant.

Videre spørges han, hvad der ville ske, hvis man fortsætter en Boring, skønt Kærnetageren er fyldt. Hertil svarer Kpt., at der ikke ville ske andet, end at Kærneudtagningen ville gaa i Staa, og Boringen gaa langsomt, og under alle Omstændigheder ville Saltkærnen ikke blive trængt op i det ydre Kærnerør, da Ventilen er ganske lille, og der ville ikke kunne trænge andet op gennem Ventilen, end det Vand og Mudder, der eventuelt maatte bero i det indvendige Kærnerør ved Kærneudtagningens Begyndelse.

Kpt. er ude af Stand til at udtale sig om Længden af selve Kærnen den 13. November, men han siger, at det normale er 75 pCt.

Forespurgt, om det ville bemærkes, — forudsat at Saltkærnen har været anbragt i den øverste Del af Kærnerøret — saafremt der ikke var boret saa meget, at det indvendige Kærnerør var fyldt helt op til det Sted, hvor Saltkærnen er blevet anbragt, saaledes at der altsaa var et Tomrum inde i Kærnerøret, saa siger Kpt., at dette ikke ville bemærkes, da det er saa forskelligt, om Kærnen sidder fast eller løst i det indvendige Kærnerør.

Endelig siger Kpt., at Kærneprøver altid blev meget omhyggeligt opbevaret af Geologerne i disses aflåselige Skur.

Afhøringen, der kun har været afbrudt af en Frokostpause, afbrydes efter Kpts. Ønske her Kl. 17.

Kpt. erklærer sig villig til at besvare yderligere Spørgsmaal i Aarhus, hvortil han nødvendigvis maa rejse i Morgen tidlig.

Det skal bemærkes, at Forklaringen ikke er gennemlæst af Kpt., idet han ikke havde Tid hertil, men dette vil ske i Aarhus.



**Dyrsted,**  
Overbetjent.