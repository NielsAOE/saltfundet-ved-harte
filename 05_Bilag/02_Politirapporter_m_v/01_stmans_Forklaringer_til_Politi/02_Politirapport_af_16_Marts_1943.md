#### Politirapport af 16. Marts 1943.

**Bilag 10.**

Vi undertegnede Overbetjente Einar Olesen og Dyrsted har i Dag Kl. 9.30 efter Aftale indfundet os paa Ingeniør Østmans Kontor, Rosengade 20, (Aarhus), hvor hans foranstående Forklaring er gennemgaaet med ham og gennemlæst af ham, og han godkender den i sin nuværende Form med de Rettelser, der er foretaget.

**Østman.**

Kpt. forklarer derefter videre, at han som pag. 103 anført ikke med Sikkerhed husker, om der blev boret den 14. November 1936, og han husker saaledes heller ikke, hvem der eventuelt maatte have bestemt en eventuel Kærneboring den Dag, eller om der havde været forudgaaende Diskussion mellem Ravlin og Dr. Madsen herom.

Kpt. husker som af ham forklaret heller ikke, om der overhovedet blev boret den 11. og 12. November 1936, eller om der eventuelt er blevet boret en Smule, og han kan derfor heller ikke udtale sig om, hvorvidt det kan have drejet sig om en forsaetlig eller nødvendig Forsinkelse, men under alle Omstændigheder er der jo som forklaret gaaet en Del Tid med Omstilling til Kærneboring.

Der kan formentlig ikke være nogen Tvivl om, at Ravlin har vidst, at Dr. Madsen vilde være til Stede den 13. November, og det er ogsaa sandsynligt, at han har vidst det, inden han gav Ordre til Kærneboring. Forholdet var, at Dr. Madsen, naar han kom fra København, altid i Forvejen plejede at meddele sin Ankomst f. Eks. ved at sende et Kort, og hvis det var saadan, at han i et Tidsrum havde fastere Station i Harte og derfra foretog Undersøgelser i forholdsvis Nærhed, saa meddelte han altid i Forvejen, naar han rejste, og naar han kom tilbage. Kpt. husker med Sikkerhed, at Dr. Madsen ikke har opholdt sig uafbrudt i Harte fra den 2. November til den 15. November eller fra den 9. November til den 15. November, idet det er ganske givet, at Dr. Madsen som andet Steds forklaret ankom til Harte fra Skanderborg eller Silkeborg den 13. November.

Der førtes en Borejournal — en Protokol —, hvori alt vedrørende Boringen blev indført meget omhyggeligt. Denne Protokol medtog Ravlin til Amerika, og saa vidt det er Kpt. bekendt, findes der ingen Afskrift af den. Det er sandsynligt, at Ravlin i Amerika har overladt den til »Gulf Refining Company«, men noget nærmere herom ved Kpt. ikke.

Boremesteren udfærdigede hver Dag en Borerapport, der blev skrevet i 3 Eksemplarer ved Gennemsalg, og paa Grundlag af denne Rapport skete Indførelserne i Borejournalen, hvori yderligere indførtes alle de Detailjer vedrørende Boringens Gang, som Kpt. og Ravlin tilføjede. Kpt. har ingen af disse Rapporter.

Der blev nu og da taget Prøver paa Skyllemudderets Saltholdighed, ikke saa ofte i Begyndelsen, men noget tiere ved Slutningen af Boringen, da det begyndte at smage af Salt. Skyllemudderets Saltholdighed blev hver Gang noteret i Borejournalen.

Kpt. erindrer ikke, om der er givet Besked paa at tage saadanne Prøver den 13. og 14., efter at Saltkærnen var fundet, eller om saadanne Prøver overhovedet blev taget disse Dage eller Dagene umiddelbart forinden.

Ved Boringens Genoptagelse i 1937 blev der ogsaa af og til taget Prøver af Saltholdigheden, og disse Prøver gav en Saltholdighed paa op til 8 à 9 pCt., til Tider noget højere.

Kpt. husker ikke, om Geologerne undersøgte Saltholdigheden i Skyllemudderet, men han tror det ikke, og han tror ikke, at der blev foretaget andre Saltprøver, end dem han foretog. Han kan derfor ikke udtale sig om, hvorvidt Geologerne foretog nogen Prøve af Saltholdigheden den 13. November og 14. November efter Saltfundet; muligvis har de prøvet ved at smage paa det, hvilket de ofte gjorde. Han husker heller ikke, om Geologerne ved Boringens Genoptagelse i 1937 foretog Prøve paa Saltholdigheden.

Det var stadig det samme Skyllevand, der cirkulerede, men der maatte stadig — formentlig ogsaa fra den 8. til den 14. og ved Boringens Genoptagelse i 1937 — tilføres nyt Skyllevand, fordi Mudderet blev for tykt, og det nye Skyllevand fik man fra en nærliggende Sø. Der er aldrig tilsat Skyllevandet Salt.

Med Hensyn til den Saltblok, som Kpt. købte i Odense, siger han, at der intet usædvanligt var at bemærke ved den. Der var Revner og Spring i den som altid, men han husker ikke, hvorledes disse forløb, eller hvor store de enkelte Krystalindivider var. Saltet blev ikke analyseret, og Kpt. fik ikke taget nogen Vægtfyldebestemmelse af dette Salt, og han ved heller ikke, om dette blev taget af andre, men han plejede selv at gøre det.

Kpt. havde sønderdelt Saltet efter Revnerne i Blokken, og han mener, at Blokken i alt blev delt i 4 à 5 Stykker. Det Stykke, han havde tænkt at benytte til Vægtfyldebestemmelsen, var af en aflang Form, medens de andre Stykker var mere klumpede. Det er vanskeligt for Kpt. nu at udtale sig nærmere om de enkelte Stykkers Størrelse, men i Virkeligheden kunde der af flere af Stykkerne tildannes et Stykke som det fundne, dog var det af Kpt. raat tilhuggede det, der i Forvejen i Formen mest lignede det fundne, og det var tilstrækkeligt langt til, at det kan være identisk med det fundne. Det var i hvert Fald tykkere end Aabningen i Skærehovedet, og det var ogsaa tykkere end Maalelasset, hvis Diameter formentlig har været paa 4 à 5 cm.

Kpt. ved ikke, om Geologerne havde noget Kendskab til de omtalte Vægtfyldebestemmelser, som Saltblokken var indkøbt til, og han ved heller ikke, om Geologerne var klar over, at der var indkøbt en Saltblok, men der blev i hvert Fald intet gjort for at skjule Saltblokken, som laa fremme i Kontor- og Værktøjsskuret.

Kpt. saa kun ganske flygtigt det Saltstykke, som Ravlin var ved at presse ind i Kærnehovedet, og han kan ikke udtale sig nærmere om dets Udseende.

Kpt. ved, at Ravlin havde et vist Kendskab til geofysiske Maalinger, men det var ikke en Fagmands Kendskab, men nærmest som en Amatør.

Kpt. oplyser, at selve Ventilstykket formentlig var en 17 à 18 cm langt, og som det fremgaar af det tidligere oplyste, kunde Ventilstykket paaskrues det øverste Kærnerørsstykke. Hele det indvendige Kærnerør var som anført knap 4 Meter, og da Kpt. mener, at selve Kærnerøret var delt i 3 nogenlunde lige store Stykker, har det øverste Kærnerørsstykke formentlig været 1,25 til 1,30 Meter. Som tidligere pag. 101 forklaret, mener Kpt., at Ventilen var skruet paa det øverste Stykke af Kærnerøret, da Kpt. saa det om Morgenen den 13. November, og det var i selve Kærnerørsstykket, han saa Leret blive anbragt.

Kpt. har ikke om Morgenen den 13. November set Borekærner i Kontor- og Værkstedsbygningen. Kærnerne blev altid overgivet til Geologerne, som opbevarede dem paa Hylder i deres med almindelig indstukken Laas aflaasede Skur, men det er muligt, at Ravlin kan have taget noget af en tidligere Borekærne, da han stadig kom til Geologerne i Skuret. Som nævnt var Geologerne der ikke altid, og Laasen var af en ganske simpel Konstruktion. Kpt. kan dog ikke sige, hvorvidt Geologerne vilde have bemærket det, hvis der var forsvundet et Stykke af en Kærne.

Leret, som Kpt. saa Ravlin anbringe i Kærnerøret, var, graaligt og af samme Udseende, som det der brugtes til Skylningen.

Kpt. gøres bekendt med det af Dr. Madsen og Professor Noe-Nygaard oplyste, hvorforefter Kærneudtagningen skete inde i Skuret, men Kpt. vil fastholde, at Kærneudtagningen foregik uden for Skuret. I denne Forbindelse oplyser han, at Skuret var 11 Fod langt og ca. 6 Fod bredt, og Døren var anbragt midt paa den ene Langside, saaledes at det samlede Kærnerør, der er 13 Fod langt, ikke kunde være i Skuret, og han er overbevist om, at Kærnerøret ikke blev skilt ad forinden Udskydningen af selve Kærnen. Kærnestykkkerne var af forskellig Størrelse fra en 5 à 6 cm og opefter. Man bar dem ind i Hænderne, og de blev i Skuret lagt i en lang Trækasse. Sædvanligvis passede Geologerne nøje paa, at Stykkerne blev lagt i den rigtige Rækkefølge, og at Endefladerne passede ind i hinanden, men hvorvidt der kan være sket en Afvigelse herfra den 13. November, kan Kpt. ikke sige.

Som anført pag. 102 er Kpt. sikker paa, at Saltet har beroet i et af de sidste Stykker af Kærnen, men nærmere kan han ikke udtale sig. Dog mener han ikke, at Saltet har været det aller sidste Stykke, idet han mener at erindre, at Dr. Madsen ikke var helt færdig med Afvaskningen, da Saltet blev konstateret. Forespurgt, om Kpt. virkelig ikke nøjagtig kan sige, hvor Saltkærnen laa, da han jo vidste eller i hvert Fald maatte regne med, at Saltet skulde være der, svarer han, at han nu ikke kan opgive det mere nøjagtigt, end han har gjort, men det er rigtigt, at han var indstillet paa, at der var en Saltkærne i Indholdet.

Med Hensyn til Borekærnen fra den 8. November vil Kpt. gaa ud fra, at den efter Sædvane straks er overgivet til Geologerne, idet han gaar ud fra, at disse har været til Stede den 8., men han vil dog ikke anse det for ganske udelukket, at Ravlin eventuelt kan have taget en Smule af Kærnen den Dag, uden at det er blevet bemærket. Med Mellemrum blev Kærnerne af Geologerne sendt til København til Undersøgelse, og Ravlin havde først Krav paa at faa udleveret Kærne, naar saadan Undersøgelse var foretaget. Kpt. har dog aldrig hørt, at Ravlin har ønsket sig Kærneprøver udleveret.

Kpt. saa ikke saa nøje paa Kærnen den 13. November, da Geologerne var til Stede, og han derfor lod dem om at undersøge den. Han mener dog at erindre, at der syntes at være noget Anhydrit i Kærnen.

Kpts. Begyndelsesløn hos Ravlin androg 400 Kr. om Maaneden, hvortil kom en vis Andel af eventuelle Fund, og Lønnen steg efterhaanden, saaledes at han, da »Gulf Refining Company« overtog Aktierne i Begyndelsen af 1938, havde 650 Kr. maanedlig i fast Løn. Ved Selskabets Overdragelse til »Gulf Refining Company« opnaaede han en aarlig Begyndelsesløn paa 15.000 Kr., hvilket dels skyldtes, at det for det nye Firma var meget om at gøre at sikre sig Kpt., der var inde i Forholdene, og dels at Kpt. ikke skulde have nogen Andel af eventuelle Fund hos det nye Firma.

Kpt. spørges, om det ikke er mærkeligt, at Boringen ikke skulde fortsættes efter den 14. November, nu der var fundet Salt, og der vel kunde antages at være større Forekomster i Nærheden, da Ravlin vel derved vilde kunne afhænde Kontrakten med større Fordel. Kpt. siger, at han tror, at Grunden har været, at Ravlin selv vilde være med, naar der foregik noget, men yderligere havde Ravlin paa det Tidspunkt overhovedet ikke talt om at ville sælge Koncessionen.

Kpt. oplyser, at der i Efteraaret 1936 ofte blev boret om Natten, men det skete altid med fuld Bemanding. Han erindrer ikke noget Tilfælde, hvor han og Ravlin har boret alene om Natten, og han tvivler stærkt paa, at dette nogensinde er sket. Det var dog ikke helt ualmindeligt, at Kpt. opholdt sig ved Borestødet om Natten, ved hvilke Lejligheder han saa af og til tilså Kedlerne for at undgaa at fyre op under disse om Morgenen. Under alle Omstændigheder vilde 2 Mand kun kunne fortsætte Boringen, indtil der skulde sættes ny Borestang i, hvilket 2 Mand ikke kunde gøre. Det vilde være helt umuligt for 2 Mand at udføre en Kærneboring.

»Hvis Kpt. og Ravlin alene skulde have fortsat en Boring om Natten, saa har det givet været af Sparsommelighedshensyn, idet Ravlin var meget økonomisk anlagt, men som tidligere forklaret har Kpt. aldrig bemærket noget, der kunde tyde paa, at Ravlin var i økonomiske Vanskeligheder, og Kpt. vil anse det for ganske usandsynligt, at det virkelig skulde have været nødvendigt at spare saa meget.

Kpt. oplyser, at Ravlin var meget flegmatisk, og han var ikke let at bringe ud af Fatning. Kpt. mener at vide, at der stod meget velstaaende Personer bag Ravlin, saaledes skulde Faderen, der var Indehaver af et Oliefirma, være god for mindst 12 Mill., og i øvrigt skulde Ravlin have en meget velhavende Bekendtskabskreds, der var villig til at hjælpe ham. Desuagtet var han dog meget paaholdende i Pengesager.

---

Med Hensyn til de foran omtalte daglige Borerapporter, der blev udfærdiget i Harte, saa ved han, at i hvert Fald et Hold beror paa »DAPCo«s Kontor i København, hvor han har set dem, umiddelbart forinden han fratraadte, og Rapporterne har saaledes været til Stede paa Kontoret efter Amerikanernes Afrejse. I øvrigt afleverede Kpt. alt sit Materiale vedrørende Boringerne til »DAPCo«s Kontor, da han fratraadte i Foraaret 1941.

I Tilslutning til det af Kpt. pag. 107 forklarede om Saltindholdet af Skyllemudderet tilføjer han, at man, indtil man naaede 700 à 800 Meter ned, ikke tog andet end Smagsprøver, men da man derefter blev klar over, at Saltindholdet blev større, begyndte man at tage virkelige Saltprøver. Disse viste i Begyndelsen et Saltindhold paa 4 à 5 pCt. stigende efterhaanden til 8 à 9 pCt., i ganske enkelte Tilfælde endda højere. Det høje Saltindhold holdt sig nogen Tid, hvorefter det igen gradvis dalede til det oprindelige. I hvilken Dybde det store Saltindhold konstateredes, husker Kpt. ikke, men det var i hvert Fald paavist, inden Saltkærnen blev fundet, og der konstateredes stadig et ret stort Saltindhold, i hvert Fald i Begyndelsen, da Boringen blev genoptaget i 1937.

---

Ingeniør Østman har i Dag, den 17. Marts 1943, paa sit Kontor gennemlæst sin senest afgivne Forklaring, som han godkender.



**Einar Olesen,** Overbetjent.  
**Dyrsted,** Overbetjent.