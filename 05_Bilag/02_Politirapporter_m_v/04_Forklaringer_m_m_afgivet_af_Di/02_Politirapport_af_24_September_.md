### Politirapport af 24. September 1946 og flg.

**Bilag 32.**

Direktør Thorkild Peter Juncker, født i København 3. Oktober 1897.

Han forklarer, at han overhovedet ikke kendte Østman, da han i 1940 i Efteraaret traf denne paa Storebæltsfærgen. De kom til at sidde ved et Bord sammen, og under den tilfældige Samtale viste det sig, at Østman dels havde opholdt sig i Hollandsk Indien, dels i Amerika samt at han var Fagmand for saa vidt angaar visse mineralske Raastoffer. Da Kpt. var Medlem af Statsministeriets Raastofkommission, var det naturligt, at Østman interesserede ham, og den almindelige Samtale paa Storebæltsfærgen fortsattes kort Tid efter ifølge forudgaaende Aftale ved Ingeniør Østmans Besøg paa Kpt.s Kontor. Af denne og senere Samtaler udvikledes det Samarbejde, der førte til Udvindingen af Naturgas i Vendsyssel under Navnet »Vendsyssel Naturgaskompagni A/S«, hvis Aktiekapital paa 30.000 Kr. ejedes af de to Familier med Halvdelen til hver.

Kpt. oplyser, at Selskabet begyndte sit Arbejde i Begyndelsen af 1941. Den opsamlede Gas blev solgt til I/S »Alpha Gas«, Frederikshavn, der derudover ikke havde noget økonomisk Mellemværende med Vendsyssel Naturgaskompagni A/S, og Kpt. selv havde ingen økonomisk Interesse i »Alpha Gas«.

Umiddelbart efter gjorde Kpt. Østman bekendt med sin Henvendelse til Ministeren. Da Østman senere fortalte Kpt., at han var anmodet om at afgive Forklaring til Politiet, raadede Kpt. Østman at til at raadsføre sig med Landsretssagfører Lannung i den Anledning.

Kpt. havde derefter intet som helst med Sagen at gøre, for han den 1. April 1943 blev afhørt af Politiet paa LRS. Lannungs Kontor.

Det har aldrig mellem Kpt. og fhv. Minister Gunnar Larsen været drøftet at etablere et Samarbejde til Udnyttelse af Koncessionen, saafremt denne kunde komme paa danske Hænder.

Med Hensyn til Dr. phil. S. A. Andersen oplyser Kpt. paa Forespørgsel, at han ikke har haft noget Samarbejde med denne. Hans Kendskab til S. A. Andersen indskrænker sig til, at denne en eller to Gange har opsøgt ham for at søge Beskæftigelse i Vendsyssel Naturgaskompagni A/S introduceret af Østman. Det er muligt, at S. A. Andersen ogsaa en Gang har søgt Kpt. for at interessere denne i en geologisk Forekomst — muligvis Myremalm eller Jernmalm ved Middelfart, — men herom husker Kpt. ikke nærmere i Øjeblikket.

Paa Anledning oplyser Kpt., at han, vistnok i 1941, med Statsministeriets Billigelse gennem HRS. Gamborg søgte at afkøbe Amerikanerne Koncessionen, men han har ikke i den Anledning ført Forhandlinger med Tyskerne, saaledes som anført af Østman i Redegørelsen af 16. Maj 1946 til Minelovsudvalget. De Forhandlinger med Tyskere, som Østman omtaler, vedrører Udenrigsministeriets Østrumsudvalg.

Læst og godkendt.

**Th. Juncker.**  
**Einar Olesen,** Krm. Ob.  
**Dyrsted,** Kriminalassistent.

*Kontinueret den 25. September 1946.*

Kpt. foreholdes, at han ovenfor har forklaret, at han, da Østman fortalte, han var anmodet om at afgive Forklaring til Politiet, raadede Østman til at raadsføre sig med LRS. Lannung, medens det af Lannungs Forklaring Side 183 ser ud, som om denne Henvendelse er sket allerede i 1941. Kpt. siger hertil, at han først henviste Østman til LRS. Lannung angaaende Saltfundet i Harte, efter at han havde underrettet Ministeren, og efter at Østman havde fortalt ham, at Politiet ønskede at tale med ham i denne Anledning.

Kpt. gøres bekendt med det i Minelovsudvalgets Skrivelse anførte, at Østman har udtalt, at det skyldes en Pression fra Direktør Junckers og Gunnar Larsens Side, naar Østman til Politirapporten forklarede som først sket med Hensyn til Saltfundet, idet Juncker havde truet ham med, at han vilde blive straffet som medskyldig i Bedrageri, hvis han ikke til Politiet afgav Forklaring, hvoraf det fremgik, at Saltfundet var et Falsum, hvortil Kpt. siger, at der naturligvis ikke har været Tale om noget saadant.

Kpt. kender for sin Part intet som helst til, at der har foreligget noget om, at Koncessionen skulde overgaa til F. L. Smidth.

Med Hensyn til Østmans Rejser til Tyskland da ved Kpt., at Østman en Gang — i 1941 — sammen med Kpt. var i Berlin. Østman havde udtrykt Ønsket om af Studiehensyn at se det tyske mineralogiske Museum i Berlin. Kpt. skaffede Østman en Introduktion gennem det tyske Udenrigsministerium til Museets Leder, (Navnet erindrer Kpt. ikke) og da Østman ikke var kendt i Berlin, kørte de sammen til Museet, og efter at Østman havde truffet Museets Leder, tog Kpt. tilbage til Byen. Kpt. deltog ikke i Samtaler og besaa ikke Museet.

Derudover har Østman to Gange været i Berlin med Kpt. — begge Gange i 1942 —. Formaålet var i Overensstemmelse med det danske Udenrigsministerium at træffe en Aftale med det tyske Olieselskab »Continental« angaaende Udsendelse af danske Funktionærer til Assistance ved Olieboring i Galizien. Kpt. foretog denne Rejse i sin Egenskab af Formand for det paa Regeringens Opfordring under Udenrigsministeriets Tysklandsudvalg nedsatte Østrumsudvalg. Efter Aftale med Udenrigsminister Scavenius var det Hensigten, at disse Funktionærers Indsats skulde kompenseres med tyske Benzinleverancer til Danmark. Østman var med i sin Egenskab af Direktør for »Undergrunden« og var den, der underskrev Kontrakten med »Continental«.

Kpt. kender intet som helst til, at Østman paa nogen Maade er blevet truet, eller at han »ved Gestapos Foranstaltning« paa Kpt.s eller andres Foranledning er ført til Berlin, eller at han der er opfordret til at fremkomme med Oplysninger om DAPCo, — heller ikke at Østman er blevet tilbudt Penge fra tysk Side. Kpt. mener at erindre, at Østman efter Tilbagekomsten fra Museet under Besøget i 1941 udtalte, at man derude havde været lidt nysgjerrig, men dette tillagde Kpt. ingen Betydning og Østman tilsyneladende heller ikke.

Med Hensyn til det i Bilag 117 Side 489 øverst i Redegørelsen af 4. Juli 1945 fra Østman til Mr. Hamilton anførte, at Kpt. skulde være den Mand, der i lang Tid havde modarbejdet Ravlin m. v., erklærer Kpt., at han, indtil han indledte Bekendtskabet med Østman, ikke har interesseret sig for eller beskæftiget sig med Undergrundsproblemer paa anden Maade end enhver anden Avislæser.

Forespurgt, om Kpt. i Forbindelse med sit Tilbud til Amerikanerne om Køb af Koncessionen paa Danmarks Underground har søgt at interessere tyske Videnskabsmænd, benægter Kpt. dette, idet han tilføjer, at han heller ikke har søgt at interessere tysk Kapital.

Gennemlæst og godkendt.

**Th. Juncker.**  
**Einar Olesen,** Krm. Ob.  
**Dyrsted,** Kriminalassistent

*Kontinueret den 7. November 1946.*

---

Kpt. forklarer videre, at Østman og hans Hustru ret hurtigt blev intime Omgangsfæller med Kpt. og dennes Hustru. Familierne besøgte ofte hinanden, og under disse Samvær fortalte Østman om sin Forbindelse med Ravlin og Boringerne ved Harte. Østman følte sig paa dette Tidspunkt daarligt behandlet af Ravlin, idet han fortalte, at han havde bragt Ravlin her til Landet, men det var Ravlin, der var løbet med hele Gevinsten. Forholdet var, at Kpt. forstod paa Østman, at denne oprindelig havde regnet med at skulle være vistnok en Slags Partner, men i Stedet var han blevet Funktionær. En Aften, da Kpt. og hans Hustru var paa Besøg hos Østmans, sad de og sludrede, efter at de havde drukket The, og Østman viste da frem et Album med Amatørfotografier, bl.a. en Del fra Harteboringen, og i samme Forbindelse fortalte han nogle nærmere Detaljer vedrørende Ravlins Person. Østman fortalte saaledes, at Ravlin havde forstaaet at charmere Stauning, og at han i Virkeligheden kun disponerede over en ringe Brøkdel af det Beløb, han havde foregivet at have til Disposition.

Under et Par andre lignende Samtaler i Østmans Hjem gav Østman Udtryk for sin Utilfredshed med det amerikanske Selskab paa Grund af et Gagemellemværende.

Under en af Samtalerne i Østmans Hjem fortalte Østman, at det ikke var gaaet rigtigt til med Saltfundet i Harte, og han oplyste i den Forbindelse, at det var »saltet«. Kpt. spurgte, hvad dette betød, hvortil Østman oplyste, at det var et Begreb, der var velkendt i Amerika, hvor man kunde komme ud for, at Spekulanter anbragte Salt i tvivlsomme Boringer efter Olie for dermed at give Udtryk for, at man var nær ved Olien og derved opnaa en økonomisk Fordel.

Derefter fortalte Østman, at baade han og Ravlin var af den Opfattelse, at der vilde blive fundet Olie ved Boringen i Harte, men paa Grund af en bestemt Skæringsdato maatte Ravlin se i Øjnene, at man ikke vilde kunne faa Boringen rettidig ført ned til de olieførende Lag, hvorfor han gav Østman Ordre til at indkøbe noget Salt. Østman resolverede, at en Ordre var en Ordre, og indkøbte noget Salt i Odense, som han overgav i Harte til Ravlin, som Østman fortalte, derefter kom det i Kærneborret. Kpt. kan huske, at Østman videre fortalte noget om et Skur, og saavidt Kpt. husker, gik det ud paa, at Saltet blev konstateret inde i et Skur.

Efter Østmans Udtalelser kunde der ikke være Tvivl om, at Saltfundet beroede paa Svindel.

Kpt. vil tro, at han og Østman har siddet alene i Samtale ved den paagældende Lejlighed, idet det ofte hændte ved disse Aftensammenkomster, at de to Ægtefæller talte Forretninger, medens Damerne sad og passiarede ved deres Haandarbejde.

Med Hensyn til Tidspunktet da maa dette have været efter, at Kpt. i November Maaned 1940 — i hvert Fald i Slutningen af 1940 — var i Frederikshavn for at se paa Naturgasen, men senest har det været et Par Maaneder inde i 1941.

For at lægge Tidspunktet saa fast som overhovedet gorligt udspørges Kpt. nærmere, og han siger, at Samtalen blev ført, inden Østman sendte sin Skrivelse med visse Krav til Amerika, hvilken Skrivelse han ellers vilde betragte som en Opsigelse. — Det skal bemærkes, at denne Skrivelse er afsendt den 4. Marts 1941.

Paa Forespørgsel oplyser Kpt., at han ikke udspurgte Østman om yderligere Enkeltheder, idet Kpt. siger, »at det hele var saa overvældende, at han ikke fandt Grund til at udspørge nærmere«.

Da Borearbejderne paa Grund af Krigen var ophørt, og Amerikanerne var rejst, opstod der hos Kpt. og Østman den Tanke, at man muligt kunde faa Koncessionen overført paa danske Hænder ved at søge at afkøbe Amerikanerne deres Rettigheder. Medvirkende til denne Tanke var Oplysninger fra Østman om, at han var Ven med Ødum og vidste, at Ødum og de øvrige danske Geologer var kede af, at Koncessionen var hos Amerikanerne, og at de haabede paa, at den engang kunde overføres til danske Hænder.

Der blev nu dannet »A/S Undergrunden«, hvis Kapital var paa 10.000 Kr. fordelt med Halvdelen til Kpts. og Halvdelen til Østmans Familier, og Meningen med Selskabet var, at dette skulde føre Forhandlinger med Amerikanerne om Koncessionen og eventuelt overtage denne. Kpt. ønsker præciseret, at Aarhus Oliefabrik ikke havde noget som helst med Planerne om Koncessionens Overtagelse at gøre.

Der blev nu indledet Forhandlinger med Amerikanerne ved HRS. Gamborg som disses Repræsentant samtidig med, at Statsministeriet blev underrettet.

Det viste sig imidlertid i Løbet af kort Tid, at Amerikanerne ikke ønskede at sælge Koncessionen.

I den følgende Tid fortsattes Kpt.s og Østmans Samarbejde vedrørende Naturgassen, og Koncessionen spekulerede Kpt. ikke mere paa.

En Dag i Slutningen af 1942 løb Kpt. ganske tilfældigt paa daværende Minister Gunnar Larsen i Ministerialgaarden. De vekslede et Par Ord om Naturgasboringerne i Vendsyssel, og i den Forbindelse fremkom Gunnar Larsen med en eller anden Bemærkning om Harteboringen og udtalte sin Mistro til denne. Det forekommer Kpt., at Gunnar Larsen ogsaa sagde, at han vilde se nærmere paa den Sag, i hvert Fald faldt Gunnar Larsens Udtalelse saaledes, at Kpt. udbrød: »Hvis det er Tilfældet, saa maa De ogsaa tale med Ingeniør Østman, — han ved, hvad der er sket der«. Gunnar Larsen takkede for Oplysningen, og yderligere Drøftelser blev ikke ført. Kpt. siger, at han havde andet Ærinde i den røde Bygning, og det var som nævnt ganske tilfældigt, han kom i Samtale med Gunnar Larsen.

Da Kpt. kom hjem, fortalte han Østman, hvad han havde sagt til Gunnar Larsen, og at han derfor maatte regne med, at der vilde blive sendt Bud efter ham.

Kpt. fik ogsaa af Østman at vide, da denne blev anmodet om at indfinde sig i Ministeriet, samt da han blev afhørt af Politiet, men Østman har ikke drøftet nærmere Enkeltheder desangaaende med Kpt.

---

Kpt. erklærer, at hans Forklaring er i nøje Overensstemmelse med de faktiske Forhold, og han hævder, at Østman af sin egen fri Vilje er fremkommet med Udtalelserne om hans Handlinger og Iagttagelser i Forbindelse med Saltfundet. Kpt. oplyser paany, at han ikke havde interesseret sig for Undergrundsproblemer, før han traf Østman, paa anden Maade end som tidligere forklaret, og Kpt. havde som nævnt ikke noget Kendskab til Ravlin eller dennes Forhold.

Gjort bekendt med Østmans Forklaring om Formaalet med Rejserne til Tyskland samt, at Kpt. gennem Tyskerne skal have søgt at lægge Pres paa den danske Stat for at faa denne til at genoptage Boringerne, eventuelt at Tyskerne selv skulde begynde Boringerne, saa nægter Kpt. paa det bestemteste Rigtigheden af disse Paastande.

---

Det er rigtigt, at Kpt. har været i Forbindelse med forskellige Tyskere, men det har været dels i Forbindelse med hans Formandsskab i »Dansk-Tysk Selskab« i Aarhus, og dels i Forbindelse med Indhentninger af Oplysninger angaaende et planlagt Koksværk (Materialet herom beror i Ministeriet for offentlige Arbejder) og dels i Forbindelse med Udenrigsministeriets Østrumsudvalg, for hvilket Kpt. var Formand.

Kpt. vil bestemt nægte, at han med Udlændinge har ført Forhandlinger vedrørende Koncessionen under nogen Form, eller at han har søgt at formaa Tyskerne til enten selv at bore her eller presse den danske Stat hertil, og Østmans Paastande herom har intet som helst med Virkeligheden at gøre.

Gennemlæst og godkendt.

**Th. Juncker**  
**Dyrsted,** Kriminalassistent.