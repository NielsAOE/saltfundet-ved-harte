### Politirapport af 4. Oktober 1946.

**Bilag 35.**

Efter forudgaaende Aftale har jeg i Dag Kl. 19 indfundet mig paa LRS. Lannungs Kontor, Skindergade 32, hvor LRS. Lannung nærmere forklarer

---

Gennem Juncker kom Kpt., formentlig i Løbet af Forsommeren 1941, i Forbindelse med Østman, idet Juncker ved en eller anden Lejlighed bad Kpt. assistere Østman, der paa dette Tidspunkt var i Færd med at fratræde sin Stilling i det amerikanske Firma, og som mente sig økonomisk set daarligt behandlet af dette, repræsenteret ved Højesteretssagfører Gamborg. Kpt. fik ogsaa bragt et Forlig i Stand.

Kpt. mener, at Juncker allerede ved Henvisningen til Østman i Forbindelse med dennes Navn lod falde en eller anden Bemærkning om, at han havde hørt om Uregelmæssigheder ved Saltfundet i Harte.

Under Kpt.s efterfølgende Samtaler med Østman fremkom denne med forskellige Udtalelser, af hvilke Kpt. fik Forstaaelsen af, at det med Hensyn til Saltfundet ikke var gaaet rigtigt til.

Paa Anledning oplyser Kpt., at han ikke uden nærmere Undersøgelse af Retsplejelovens Bestemmelser føler sig berettiget til paa dette Sted at komme ind paa nærmere Detailjer.

Efter at Ministeriet fra anden Side var blevet gjort bekendt med Oplysninger fra Østman i Forbindelse med Saltfundet, henvendte man sig fra Ministeriets Side i Begyndelsen af 1943 til Kpt., idet paagældende erklærede, at det for Ministeriet var af stor Betydning at faa Sagen rigtig belyst, og da man vidste, at Kpt. ved given Lejlighed havde været juridisk Konsulent for Østman, bad man Kpt. hjælpe til med at faa en nærmere Forklaring af denne.

Kpt. var sammen med Østman hos daværende Minister for offentlige Arbejder, Gunnar Larsen, over for hvem Østman afgav en nærmere Forklaring med Hensyn til de af ham omtalte Uregelmæssigheder i Forbindelse med Saltfundet.

Gjort bekendt med, at fhv. Minister Gunnar Larsen har afgivet en Beretning om dette Møde samt om et Møde næste Dag mellem Kpt. og Ministeren, hvoraf det fremgaar, at der efter Østmans Forklaring i Ministeriet ikke kunde være Tvivl om, at det ved Saltfundet i Harte ikke var gaaet rigtigt til, og at Rawlin var klar over Østmans Kendskab hertil, samt at Østman bl.a. udtalte, at Rawlin Aftenen før Fundet havde passet et Saltstykke til og stukket det ind i Kerneboret og havde sat en Lerprop i for at forhindre Saltet i at falde ud, og at Østman ifølge sin Forklaring havde sagt til Rawlin, at saaledes kunde man maaske gøre i en eller anden Negerstat, men det gik nu ikke i Danmark, — saa udtaler Kpt. paa direkte Forespørgsel, at dette efter hans Mening i alt væsentligt er i Overensstemmelse med, hvad der foregik i Ministeriet.

Gennemlæst og godkendt.

**Dyrsted,** Kriminalassistent.