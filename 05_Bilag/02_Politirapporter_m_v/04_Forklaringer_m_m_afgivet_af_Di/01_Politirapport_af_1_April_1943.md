### Politirapport af 1. April 1943.

**Bilag 31.**

Jeg har i Dag Kl. 9,30 indfundet mig paa Landsretssagfører Lannungs Kontor, hvor *Direktør Thorkild Juncker* »Aarhus Oliefabrik«, efter Anmodning er mødt.

Kpt. forklarer, at han i September Maaned 1940 tilfældigt lærte Østman at kende paa Storebæltsfærgen. De kom til at drøfte Undergrundsforhold, og det udviklede sig til, at Bekendtskabet fortsattes, hovedsagelig paa Grund af denne deres fælles Interesse. Kpt. oplyser i denne Forbindelse, at han er Medlem af Raastofkommissionen. Ved en senere Lejlighed samme Aar omtalte Østman Saltfundet ved Harte, og han nævnte i den Forbindelse Ordet »saltet«, og at han havde indkøbt det »fundne« Salt i Odense. Kpt. var derefter ikke i Tvivl om, at Østmans Udtalelse gik ud paa, at Saltfundet i Harte skyldtes et Falsum, men Kpt. udspurgte ikke Østman om nærmere Enkeltheder, idet han dengang regnede med, at Østman maaske senere kunde fortryde sine Udtalelser. Kpt. raadde Østman til at udvise Forsigtighed med Hensyn til, hvor han fremsatte Udtalelserne under Hensyn til disses Karakter og det Bevis, der maatte kræves for Udtalelsernes Rigtighed.

Det er Kpt.s Opfattelse, at Østman ikke fremsatte Udtalelsen i den Hensigt at opnaa en økonomisk Fordel, og at han paa det Tidspunkt overhovedet ikke havde nogen Tanke om, at det kunde blive aktuelt at forsøge at faa Koncessionen ført tilbage til danske Interesser, respektive at han eventuelt kunde blive medinteresseret i Koncessionens Overtagelse.

Gennemlæst og godkendt.

**Dyrsted,** Overbetjent.