### Politirapport af 26. September 1946.

**Bilag 33.**

Politirapport af 26. September 1946.

Efter Anmodning møder fhv. Minister, Ingeniør Gunnar Larsen, i Dag Kl. 13,45 her paa Stationen.

Kpt. forklarer, at en personlig Bekendt af ham, Konsul Hoffman-Olsen, New Orleans, formentlig omkring 1933—34 — i hvert Fald ca. en Maanedstid forinden Koncessionen paa Ret til at anstille Undersøgelser i Danmarks Undergrund blev tildelt Ravlin — rettede Henvendelse til Kpt., og søgte at formaa denne til at rette en Henvendelse til Statsminister Stauning i den Hensigt at faa optaget Forhandling mellem Statsministeren og Konsulen med Hensyn til, om en eventuel Koncession kunde overdrages til Interesser i Amerika, som Konsulen repræsenterede. Kpt. henvendte sig ogsaa et Par Gange til Statsministeren, men det resulterede ikke i noget, idet Statsministeren erklærede, at Forhandlingerne med Ravlin var for langt fremme.

Kpt. erfarede senere om Saltfundet i 1936 i Harte og hørte ogsaa Rygter om, at Omstændighederne ved Fundet havde været noget usædvanlige.

I Juli Maaned 1940 blev Kpt. Minister for offentlige Arbejder.

Paa dette Tidspunkt sorterede Danmarks Undergrund under Statsministeriet, og det gjorde den fortsat indtil November 1942, paa hvilket Tidspunkt Kpts. Ministerium blev delt i to, nemlig Ministeriet for offentlige Arbejder samt Trafikministeriet. Ved denne Lejlighed skete der forskellige Ændringer inden for de forskellige Ministeriers Arbejdsomraade, og Danmarks Undergrund kom til at sortere under Kpts. Ministerium. Allerede medens Undergrunden sorterede under Statsministeriet, havde Tyskerne stillet Krav om at faa en Del af det amerikanske Boremateriel udleveret, hvilket man da var gaaet ind paa, men Udleveringen havde ikke fundet Sted — og fandt i øvrigt aldrig Sted — idet Kpt. fik saadanne Aftaler i Stand, at Tyskerne gør Aftklad paa Boremateriellet mod, at Boringerne fortsattes for den danske Stats Regning.

Cementfabrikkerne havde — vistnok i 1939 — paabegyndt Boring i Vendsyssel efter Gas og havde erhvervet sig forskellige Arealer. Noget senere begyndte et af B & W's Datterselskaber det samme, og disse to Virksomheder dannede et Selskab, der fik Navnet »Alpha Gas«, og Hensigten var udelukkende at fremskaffe Gas og sælge denne.

Kort Tid efter paabegyndte Juncker sit Selskab »Vendsyssel Naturgas Kompagni«, og der blev sluttet en Overenskomst mellem Vendsyssel Naturgas Kompagni og »Alpha«, hvorefter førstnævnte Firma leverede sin Gas til »Alpha«. Kpt. havde ingen økonomiske Interesser i »Vendsyssel Naturgas Kompagni«.

Først herved kom Kpt. i Forretningsforbindelse med Juncker, hvem Kpt. indtil da kun havde haft et mere overfladisk Kendskab til.

Da Kpts. Ministerium overtog Undergrunden, lod Kpt. fra Ministeriets Side foretage visse Undersøgelser med Hensyn til Dokumenterne i Ravlins Koncessionssag, idet han paa Grund af de omtalte Rygter, han havde hørt, fandt, at dette var af stor Interesse, og Resultatet af Undersøgelserne blev, at Mistanken til, at der var begaaet Uregelmæssigheder i Forbindelse med Koncessionens Erhvervelse, voksede.

Omkring samme Tidspunkt henvendte Juncker sig til Kpt. — uden Tvivl i Ministeriet — hvor han udtalte, at han havde erfaret, at Kpt. havde ladet hele Undersgrundssagen tage op til nærmere Undersøgelse, hvilket interesserede ham, idet han selv havde været inde paa tilsvarende Tanker, idet han sad inde med visse Oplysninger, som tydede paa, at der var noget galt med Grundlaget for Koncessionens Udstedelse. Han lagde ikke Skjul paa, at han selv kunde tænke sig i Forbindelse med sit Selskab at søge Koncessionen, hvis der kunde blive Tale om en Omstødelse af denne. Saavidt Kpt. husker, havde han da paabegyndt Forhandlinger med Statsministeriet desangaaende. Kpt. gjorde opmærksom paa, at hans Synspunkt var, at Staten burde overtage Koncessionen, og at den kun burde gaa over paa private Hænder, hvis Statens bevilgende Myndigheder ikke var interesseret, hvilket Juncker alt godt kunde indse var rimeligt, men han var under alle Omstændigheder villig til at stille sine Oplysninger til Raadighed.

Dette maa være sket omkring Aars skiftet 1942—43.

Kpt. mener ikke, at han paa noget Tidspunkt tidligere havde drøftet »Hartespørgsmaalet« med Juncker.

Kpt. siger paa Anledning, at han i Forvejen maa have været klar over, at Østman arbejdede med Juncker i Vendsyssel Naturgas Kompagni — nemlig i Forbindelse med Overenskomsten mellem »Alpha« og »Naturgas Kompagniet«, idet han dengang — inden Overenskomsten — har undersøgt, om Juncker nu virkelig havde Folk, der havde Forstand paa Boringer, og Kpt. er ganske utvivlsomt i samme Forbindelse blevet klar over, at Østman, der var Kpt. personlig ubekendt, havde arbejdet i Harte hos Ravlin.

Ved sin ovennævnte Henvendelse i Ministeriet udtalte Juncker, at Østman havde fortalt ham, at Østman havde Beviser for, at Saltfundet i Harte beroede paa Svindel, og Kpt. mener, han ogsaa sagde, at Saltet var købt i Odense. Kpt. forstod det saaledes, at Juncker havde større Viden paa dette Punkt, men Juncker mente det rigtigt, at Østman selv afgav Beretning til Kpt. Kpt. husker ikke, om Lannung blev nævnt i Forbindelse med Østman.

Kpt. mener, at det næste, der skete, var, at LRS. Lannung paa Østmans Vegne henvendte sig til Kpt. for at undersøge, om der vilde være nogen Risiko for Østman personlig, hvis det viste sig, at han muligt havde gjort sig skyldig i en Lovovertrædelse i Forbindelse med det påstaade Saltfund, hvilket foranledigede, at Kpt. drøftede dette Spørgsmaal med Justitsministeren, som igen tog en Drøftelse med Rigsadvokaten, og Resultatet blev, at man saavidt muligt vilde holde Østman udenfor.

Derefter indfandt LRS. Lannung og Østman sig i Ministeriet hos Kpt., og hvad der her passerede fremgaar af Kpt.s Beretning — Bilag 34 — som af Kpt. er nedskrevet samme Dag.

Kpt. kan fuldstændig henholde sig til saavel denne Beretning, som Beretningen — samme Bilag — om hans Møde næste Dag med Lannung.

Efter Østmans Forklaring kunde der absolut ikke være nogen Tvivl om, at Saltfundet i Harte beroede paa et Falsum, og at Ravlin var klar over, at Østman var vidende herom. Kpt. husker tydelig, at Østman sagde, at Ravlin Aftenen før Fundet havde passet et Saltstykke til og stukket det ind i Kærnebordet og havde sat en Lerprop i for at forhindre Saltet i at falde ud. Kpt. husker ligeledes Østmans Udtalelse om, at Østman havde sagt til Ravlin, at saaledes kunde man maaske gøre i en eller anden Negerstat, men det gik nu ikke i Danmark. Kpt. husker ligeledes, at Lannung erklærede, at Østman længere Tid forinden havde forklaret nøjagtig ligesaadan til ham.

Kpt. gøres bekendt med Østmans Udtalelser den 1. April 1946 i Udvalget til Revision af Undergrundslovene, Bilag 118 Side 495 »at Østmans Oplysninger til Politirapporten skyldtes et Tryk fra Junckers og Gunnar Larsens Side m.v.«, hvortil Kpt. siger, at der naturligvis ikke var — og ikke kunde være Tale om noget Tryk fra Kpt.s Side, idet Kpt. slet ikke paa det Tidspunkt havde været i Forbindelse med Østman, hverken personlig eller gennem Juncker.

Kpt. ved, at Østman har været i Berlin, men Grunden hertil kender Kpt. ikke, og at Østman skal have været ført til Berlin, kender Kpt. intet som helst til, heller ikke til at man i Tyskland har søgt at afkræve ham Oplysninger om Harteboringen, i hvert Fald har Kpt. absolut ingen Andel heri, hvis noget saadant har været Tilfældet.

Gennemlæst og godkendt.

**Einar Olesen,** Krm. Ob.  
**Gunnar Larsen**  
**Dyrsted,** Kriminalassistent.