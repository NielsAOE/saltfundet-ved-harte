### Politirapport af 4. Juni 1948.

**Bilag 36.**

Jeg har i Dag Kl. 10 indfundet mig hos Landsretssagfører Hermod Lannung paa hans Kontor, Skindergade Nr. 32, hvor han oplyser, at han som tidligere forklaret kom i Forbindelse med Juncker før Krigen i Anledning af Junckers Skilsmissesag, hvor Kpt. repræsenterede Fru Thyra Juncker. Senere fik Kpts. Sagførerfirma enkelte Opgaver for Juncker vedrørende »Vendsyssel Naturgas Kompagni«, hvis Oprettelse Kpt. dog ikke havde haft noget at gøre med, og Kpt. kan huske, at han i Februar Maaned 1941 ydede den juridiske Medvirken ved Indgaaelsen af en Kontrakt mellem »V. N. K.« og »Alfa Gas«, og at han i den Anledning traf sammen med Juncker og Østman i Aalborg.

Kpt. kan ogsaa godt huske, at Østman den 11. Februar 1941 i Toget under Hjemrejsen fra Aalborg fortalte Kpt. visse Ting vedrørende Saltfundet i Harte, hvilke Oplysninger i Hovedtræk svarede til, hvad Østman senere har oplyst overfor Kpt., men Kpt. tror ikke, at han dengang noterede Østmans Udtalelser ned, hvad han næppe heller havde Lejlighed til under de Forhold, hvorunder Samtalen foregik, og hvad han navnlig i øvrigt heller ikke havde nogen Grund til, og han mener heller ikke, at han havde faaet det til Opgave af Juncker at faa disse Oplysninger hos Østman. Juncker havde ved en eller anden Lejlighed forinden bemærket overfor Kpt., at der efter Østmans Udsagn var noget galt ved Saltfundet.

I Forbindelse med Østmans Gagemellemværende med »DAPCO« fremkom Østman den 4. Juni 1941 overfor Kpt. med en Række Oplysninger vedrørende de nærmere Omstændigheder ved Saltfundet, hvilke Oplysninger Kpt. nedskrev som løse »Stikordsnotater« og lign. (Kpt. udlaaner de paagældende Notater, hvoraf en Fotokopi vil blive vedlagt). Under denne Samtale fremhævede Kpt., at det vilde være rart med noget skriftligt fra Tiden omkring Saltfundet, Dagbogsoptegnelser eller lignende, hvilket Kpt. mente at forstaa paa Østman, at denne havde, og Østman sagde, at han vilde fremsende det, men der kom aldrig noget.

---

Den 18. Februar 1943 fremkom Østman paany overfor Kpt. med Oplysninger om det i Harte passerede, forinden Østman samme Dag mødte i Ministeriet. Kpt. noterede ogsaa dette ned, og han udlaaner Notaterne, hvoraf en Fotokopi vil blive fremskaffet.

---

**Dyrsted,** Kriminalassistent.