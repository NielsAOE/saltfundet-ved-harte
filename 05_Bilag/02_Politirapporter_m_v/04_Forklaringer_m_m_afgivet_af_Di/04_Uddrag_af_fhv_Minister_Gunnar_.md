### Uddrag af fhv. Minister Gunnar Larsens Dagbog.

**Bilag 34.**

*Onsdag den 17. Februar 1943.*

Kl. 10 havde jeg en Samtale med Direktør Juncker*) vedrørende den kommende Samtale med Ingeniør Østman om Saltforekomsten ved Harte. Jeg redegjorde for Direktør Juncker for de Undersøgelser, der var anstillet vedrørende dette.

Saltforekomstens Konstatering og forklarede alle de Indicier og mistænkelige Omstændigheder, der var i dette Forhold, som altsammen tydede paa, at der kunde være sket et eller andet, som ikke var helt i Orden. Direktør Juncker erkendte, at der var mange og stærke Indicier, ligesom han erkendte fuldt ud, at man under alle Omstændigheder vilde kunne konstatere Rigtigheden eller Urigtigheden af de opgivne Meddelelser ved at bore det gamle Borehul ud paa passende Maade. Han udtalte i øvrigt, at Forholdet var det, at selv om Østman nok til ham havde udtalt sig noget vagt, var der dog ingen Tvivl om, at det var Østman selv, der som Funktionær i Foretagendet efter Ordre fra Rawlin havde udført Svindelen, og han kunde endogsaa meddele, at Saltet var indkøbt i Odense og anførte bl. a., at vi jo sikkert af Analysen havde bemærket, at det var kemisk rent Kogesalt, det drejede sig om. Jeg bekræftede dette. Østman havde i øvrigt ved tidligere Lejlighed givet Landsrets- sagfører Lannung en hel Del Oplysninger om Sagens virkelige Forløb. 	Østmans Stilling var nu den, at han betragtedes som værende helt ude af Forholdet ogsaa til de nye Amerikanere, og at han derfor nødigt vilde rodes ind i Sagen igen. Han følte sig ganske naturligt noget utryg herved. Jeg udtalte, at selvfølgelig vilde Øst- mans Stilling blive sikret. Det maatte være en Forudsætning for hans Medvirken, og dette skulde jeg ogsaa sørge for. Heroverfor udtalte Juncker, at Østman havde udtalt, at een Ting var, hvad jeg sagde, men man kunde jo ikke regne med, at jeg blev siddende som Minister. Jeg svarede hertil, at dette Forhold var jeg fuldstændig klar over, og at Østman selvfølgelig maatte have en Betryggelse, som var bindende ikke alene for mig, men for Regeringen som saadan uafhængig af de siddende Personer. Jeg vilde finde det ganske rimeligt, at Landsretssagfører Lannung stillede Betingelser herom. Direktør Juncker udtalte, at Ingeniør Østman havde været meget tilfreds med sin Samtale med mig sidste Gang og havde absolut Tillid til mig, medens han derimod havde været mindre tilfreds med Samtalen med Ingeniør Kayser, idet han havde faaet det Indtryk, at Kayser kun vilde pumpe ham for Oplysninger for saa derefter at lade Østman være ude i den kolde Sne. I øvrigt udtalte Direktør Juncker, at da han i sin Tid — vistnok i Sommeren eller Efteraaret 1940 havde ført Forhandlinger med Statsministeren og Højesteretssagfører Gamborg om Køb af Amerikanernes Koncession, havde han over for Gamborg anført, at Salt- fundet ved Haver for Svindel, saaledes at Højesteretssagfører Gamborg særlig var opmærksom paa denne Side af Sagen.

---

*Torsdag den 18. Februar 1943.*

Kl. 15,15 Møde med Landsretssagfører Lannung og Ing. Østman. Jeg redegjorde først over for Landsretssagfører Lannung og Ing. Østman for de Undersøgelser, som jeg havde igangsat vedrørende Saltforekomstens Fund ved Harte, fordi dette var Alfa og Omega i hele Sagen, idet hele Koncessionen hvilede herpaa, og det havde været mig paafaldende, at der i Akterne fra Statsministeriet overhovedet ikke forelaa Dokumentation vedrørende dette Spørgsmaal. Ingeniør Østman udtalte, at han var vidende om, at en saadan Dokumentation ikke forelaa. Jeg redegjorde for de forskellige Samtaler og Overvejelser, vi havde haft — herunder ogsaa Samtalerne med Videnskabsmændene, og pointerede, at man alt i alt under disse forskellige Omstændigheder, herunder ogsaa det særlige Held at Saltet netop blev fundet den Dag, Victor Madsen var til Stede umiddelbart inden Rawlins Afrejse til Amerika, maatte faa det Indtryk, at der var noget mistænkeligt og højst usikkert i denne Sag.

Efter min Mening var de forskellige Indicier, der forelaa, herunder ogsaa Victor Madsens Redegørelse i »Naturens Verden«, som i høj Grad giver Indtryk af at være skrevet af en gammel Mand, der ikke ser helt nøgternt paa Tingene, da han pludselig ser sin Drøm gaa i Opfyldelse, saa stærke, at jeg — ganske uanset hvad Mr. Rawlin kunde meddele mig — var af den Opfattelse, at der maatte skaffes Midler til Veje til at foretage en Kontrolboring ved at bore Hullet ud til større Diameter, i hvilket Tilfælde man kunde faa definitivt bevist, om Saltet var der eller ej paa det angivne Sted. Hvis disse Midler ikke kunde faaes fra Staten, vilde jeg paatage mig at fremskaffe dem paa anden Vis. Vedrørende denne sidste Bemærkning udtalte Ing. Østman straks, at det jo havde sin fulde Rigtighed, at noget saadant med Lethed kunde gøres, det var kun et Spørgsmaal om Penge. Paa den anden Side gjorde han opmærksom paa, at Borerørret efter Mr. Rawlins Ordre paa forskellige Steder var blevet sprængt. Jeg udtalte her, at dette jo kun var et yderligere stærkt Indicium i Sagen, da det jo givetvis ikke kunde tjene noget praktisk Formål for Amerikanerne at sprænge eller paa anden Vis at ødelægge Borehullet. En saadan Sprængning gjorde det jo heller ikke umuligt at foretage Efterboringen, det gjorde det kun vanskeligere og dyrere, hvilket Ing. Østman erklærede sig enig i.

Hertil kom det Vink, som jeg fra Direktør Juncker havde faaet om, at han ved sin Samtale med Østman havde faaet den bestemte Opfattelse, at Saltfundet var Svindel, og det var da nu paa denne Baggrund, at jeg appellerede til Ingeniør Østman om at bistaa den danske Stat med at faa Forholdet opklaret.

---

Efter mit rent foreløbige Kendskab til Sagen gennem Direktør Junckers Udtalelser, kunde jeg nok tænke mig, at hvis Ing. Østman havde Kendskab til Sagen, maatte han paa en eller anden Maade være Medvider, og at han derfor maaske kunde være tilbøjelig til at tøve med at fremkomme med Oplysninger. Jeg kunde imidlertid udtale, at Ingeniør Østman ikke behøvede at frygte noget i saa Henseende; hvis han her kunde optræde som Statens Kronvidne, saa maatte der efter min Mening kunne skaffes Sikkerhed for, at han ikke selv kom til at lide herunder, og en Ordning maatte tilvejebringes, som Landsretssagfører Lannung som Sagfører for Østman kunde akkviscere ved paa dette Punkt. Landsretssagfører Lannung udtalte paa Ingeniør Østmans Vegne, at man fuldt ud kunde være tilfreds med mine Udtalelser, og han var ganske enig med mig i, at der kunde og maatte tilvejebringes Sikkerhed for, at Ingeniør Østman ikke selv blev tiltalt i Sagen. Jeg udtalte, at en saadan Sikkerhed naturligvis maatte gives under en saadan Form, at den ikke blot blev givet af mig personligt, men af saadanne Myndigheder, som Lannung kunde akkceptere, idet man jo ikke kunde vide, hvorlænge jeg sad som Minister, og jeg jo ikke kunde binde min Efterfølgers personlige Indstilling. Lannung udtalte heroverfor, at han mente, at han selv ved en Forhandling med Rigsadvokaten kunde opnaa Tilsagn, som han maatte mene, var tilstrækkelige. Jeg svarede, at dette selvfølgelig vilde være den behageligste Form, men at jeg om nødvendigt var villig til at konferere med Justitsministeriet for at finde en passende Løsning. Landsretssagfører Lannung tilføjede, at han var klar over, at der selvfølgelig under ingen Omstændigheder kunde være Tale om at give Østman Løfter af nogen Art ud over hans rent personlige Sikkerhed, hvilket jeg bekræftede. Ing. Østman erklærede sig indforstaaet med de forefaldne Udtalelser.

Jeg udtalte dernæst, at jeg meget vilde haabe, at Ing. Østman, naar han blev indkaldt som Vidne i en eventuel Retssag, da vilde kunne afgive et Vidnesbyrd, som kunde have Betydning for Sagens Opklaring. Jeg vilde derfor nu bede Ing. Østman om at fortælle mig, hvad der virkelig var foregaaet, idet jeg samtidig lovede, at indtil jeg havde faaet Landsretssagfører Lannungs Udtalelse om, at man havde tilfredsstillende Oplysninger om Ing. Østmans juridiske Sikkerhed, vilde de givne Oplysninger ikke blive brugt.

Ingeniør Østmans Redegørelse var følgende:

Ingeniør Østman havde i længere Tid paa Foranledning af Mr. Rawlin udført nogle Forsøg med Saltopløsninger i Ler og Mudder for at faa konstateret, ved hvilken Saltkoncentration en saadan Opløsning koagulerede. Man havde derfor ligget med forskellige Salte paa Lager paa Arbejdspladsen. Paa et vist givet Tidspunkt fik Ing. Østman Besked af Mr. Rawlin paa at fremskaffe et Stykke Bjergsalt. Hvorfor disse Vægtfyldebestemmelser skulde foretages, eller hvad deres Formål var, kunde Ingeniør Østman ikke erindre. Det paagældende Bjergsalt blev indkøbt nogen Tid før Saltfundet ved Harte af Ing. Østman hos et Firma, Krause i Odense. Dimensionen paa tværs af Lagene var ca. 17 cm. Paa Mr. Rawlins Foranledning blev der af dette Stykke tilpasset en Cylinder, hvis Diameter var blevet bestemt af det Vægtfyldebestemmelsesapparat, man skulde anvende. En Dag eller to før Dr. Victor Madsen kom til Harte udtalte Mr. Rawlin til Ingeniør Østman, at det jo i Amerika ikke var ualmindeligt, naar der skulde fremskaffes Resultater ved Boringer, at man da fremskaffede Resultatet kunstigt. Sagen blev slaaet hen, og Ing. Østman havde ikke taget det videre alvorligt. Aftenen før Dr. Victor Madsen kom, havde Mr. Rawlin forlangt det Saltstykke, som var filet cylindrisk til Vægtfyldebestemmelsen af Ing. Østman. Mr. Rawlin havde da søgt at passe det ind i Kerneboret. Det viste sig imidlertid, at Diameteren var for stor, hvorefter han havde filet det til, saaledes at det passede. Mr. Rawlin skød herefter Saltkernen ind i Boret, efter at det var blevet filet til, og satte en Lerprop i Forneden for at forhindre, at Saltkernen faldt ud, naar Boret blev sænket ned. Ing. Østman var nu blevet klar over, hvad det var, Ing. Rawlin var ved at gøre og udtalte da over for denne, at saadan kunde man maaske klare sig i en eller anden Negerstat, men det gik nu ikke i Danmark. Forklaringen herpaa var dels, at man i det hele taget ikke kunde gøre den Slags i Danmark, og dels den, at selv om man var klar over de danske Videnskabsmænds Naivitet og Statsministeriets svingende Evne til at bedømme disse Ting, saa regnede Ing. Østman dog ikke med, at noget saadant kunde passere uopdaget, fordi det var alt for groft lavet. Ing. Rawlin holdt imidlertid fast ved sit Forhavende, slog det noget hen i Spøg, saaledes at Ing. Østman i nogen Grad slog sig til Taals med, at det hele var en grov Spøg. Boret blev liggende med Saltkernen i og blev den næste Morgen sænket ned i Hullet. Resten af Beskrivelsen, nemlig Hævningen af Boret og Udtageslen af Borerkernen, svarer ganske nøje til Redegørelsen fra Professor A. Noe-Nygaard og Dr. Victor Madsen. Ingeniør Østman var selv til Stede, da Saltkernen blev taget ud af Boret, og var selv Vidne til Dr. Victor Madsens umiddelbare Begejstring for Fundet og var ganske lamslaaet over, at man fra de danske Videnskabsmænds Side slet ikke stillede Betragtninger over Overgangsstederne mellem Saltet og Skiferet.

---

Landsretssagfører Lannung udtalte, at Østmans Beskrivelse fuldt ud svarede til det, han tidligere havde forklaret til ham, og gjorde opmærksom paa, at der ikke var andre end ham og Østman, der kendte Detaljerne saa nøje. Direktør Juncker vidste ikke saa meget, som der her var blevet refereret. Landsretssagfører Lannung gjorde opmærksom paa, at der var et Punkt, der var noget uklart, nemlig Spørgsmaalet om, hvorfor disse Vægtfyldebestemmelser skulde udføres. Dette kunde Ingeniør Østman ikke erindre, men vilde søge at kigge nærmere efter i sine Notater for at se, om dette Spørgsmaal kunde blive belyst. Der udspandt sig herefter nogen Diskussion om, hvorvidt Ingeniør Østman havde været Medvider eller Medhjælper ved Bedrageriet. Jeg gik dog ikke nærmere ind i denne Diskussion, da dette for saa vidt — set fra Sagens Synspunkt — er underordnet. Ingeniør Østman udtalte videre, at han hele Tiden havde været lammet over den naive Maade, man fra dansk Side havde taget paa Sagen, ikke alene ved Saltforekomsten men med Overenskomsten i det hele taget. Han kunde ikke forstaa den Naivitet, der gjorde sig gældende. Landsretssagfører Lannung udtalte heroverfor, at han havde været meget glad for den Redegørelse, jeg havde givet om de forskellige Indicier, der i høj Grad havde styrket hans Tillid til Ingeniør Østmans Udtalelser. Da Ingeniør Østman første Gang var kommet til ham, havde han i og for sig ikke betvivlet, at Ingeniør Østman talte Sandhed efter bedste Overbevisning, men han havde selv troet, at der maatte findes en eller anden Forklaring, som Ingeniør Østman ikke kunde skaffe eller ikke var vidende om, da han ikke kunde tænke sig Muligheden af, at man fra de danske Myndigheders Side kunde have behandlet Sagen saa letsindigt, som det nu efter mine Udtalelser fremgik. Nu stod det hele ham imidlertid klart. Ingeniør Østman udtalte, at der var forskellige andre Punkter i Koncessionen, som var forbrudt fra Amerikanernes Side, saaledes at Koncessionen er forfalt ogsaa af helt andre Grunde. Jeg gik ikke i Øjeblikket nærmere ind paa denne Side af Sagen, da jeg ikke mente, det var opportunt at underkaste Ingeniør Østman yderligere Forhør, da det var ganske klart, at han følte sig noget trykket af hele Situationen, uanset den Lettelse, det øjensynlig var for ham at faa afgivet Redegørelsen.

Vi kom herefter til at drøfte Forholdet til Højesteretssagfører Gamborg. Herunder udtalte Landsretssagfører Lannung, at han var kommet ind i Sagen allerede for 2 Aar siden, ved hvilken Lejlighed Direktør Juncker havde henvendt sig til ham og bedt ham om at tage sig af Østmans Sag. Ingeniør Østman havde da redegjort over for Lannung for den Svindel, der var begaaet ved Saltfundet ved Harte. Landsretssagfører Lannung havde paa det daværende Tidspunkt skrevet Notater ned om dette Spørgsmaal, og nu havde Ingeniør Østman igen gjort Rede for hele Sagen, og den Redegørelse, han her havde afgivet, stemte fuldt ud med det, han havde sagt for 2 Aar siden, hvilket Lannung lagde megen Vægt paa. Man havde den Gang paa Direktør Junckers Foranledning optaget Forhandlinger med Højesteretssagfører Gamborg og havde gjort denne opmærksom paa, at der forelaa Svindel ved Saltforekomstens Konstatering, og man havde da benyttet dette til at søge at faa bragt Forhandlinger i Stand med Amerikanerne for at faa disse til at sælge Koncessionen til danske Interesser. Direktør Juncker havde holdt Statsministeriet underrettet om disse Forhandlinger, hvilket ogsaa synes at fremgaa af Departementschef Andreas Møllers Referater. Højesteretssagfører Gamborg havde ikke reageret paa dette Spørgsmaal og havde i øvrigt udtalt, at det ikke spillede nogen Rolle, for Gulf Refining Co. havde ved den nye Koncessions Udstedelse i 1939 faaet Absolution for tidligere Synder. Jeg erklærede heroverfor, at dette jo ikke var rigtigt, thi den nye Koncession af 1939 er ikke nogen ny Koncession i den Forstand, men er en Overenskomst mellem Statsministeriet og Danish American Prospecting Company, altsaa den samme juridiske Person, som fik Koncessionen udstedt paa Basis af Saltforekomsten ved Harte med Indførelse af visse Ændringer i Koncessionen, som dog stadig hviler paa det oprindelige Grundlag. Ved disse Ændringer blev der givet Danish American Prospecting Company Absolution for Falskneriet med Kapitalens Tilstedeværelse, men intet andet. Ingeniør Østman erklærede, at han var fuldt vidende om dette Punkt, og var enig i, at Sagen ikke kunde opfattes paa anden Maade end den af mig skitserede. Jeg udtalte, at jeg nu bedre forstod Gamborgs vaklende og usikre Holdning under de Forhandlinger, som Ministeriet for offentlige Arbejder havde ført med ham om Udlevering af det amerikanske Materiel.

*) Udv. Anm.: Det kursiverede gengiver Understregninger i Dagbogen.