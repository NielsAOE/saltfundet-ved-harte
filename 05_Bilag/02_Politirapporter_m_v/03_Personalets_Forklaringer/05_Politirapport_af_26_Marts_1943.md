### Politirapport af 26. Marts 1943.

**Bilag 27.**

Arbejdsmand Hans Michael Kraft, født i Kolding den 20. Juli 1899, boende Norgesgade Nr. 47, St. Esbjerg.

Han oplyser, at han arbejdede ved Boringerne fra Starten og til og med 1937, dog var han kun beskæftiget der i de Perioder, hvor der blev boret.

Med Hensyn til Saltfundet saa hørte han først om dette vistnok Dagen efter gennem en Journalist fra Kolding.

Kpt. husker ikke, om man den 13. November 1936 begyndte Arbejdet ved sædvanlig Tid Kl. 8, men det gaar han ud fra. Han husker heller ikke, hvorvidt Kærneapparatet da var samlet og klar til Nedsænkning, men det var i hvert Fald Reglen, at Kærneapparatet altid skulde renses og samles straks, naar der havde været taget Kærneprøver. Han husker heller ikke, om man havde kærneboret Dagen før, men i hvert Tilfælde var der taget en Del Kærneprøver umiddelbart forinden Saltfundet. Saavidt han husker, var Ravlin der ikke, da Arbejderne kom den 13. November, og han er heller ikke sikker paa, at Østman var der, for der foresvæver ham noget om, at Arbejderne gik nogen Tid og "drysede rundt", inden Lederne kom. Han ved heller ikke, om nogen af Geologerne var der, men han tror, at de først kom senere paa Dagen.

Kpt. kan huske, at det var ret mørkt, da Boret blev taget op, hvorfor han mener, at der er blevet arbejdet over. Kærnetageren blev som sædvanlig udtaget ved Taarnet af Arbejderne og baaret hen ved Værktøjs- og Kontorskuret, hvor den blev skilt ad. Kpt. siger, at man ofte, eller rettere, at man i Reglen ved Taarnet først tog Ventilstykket af Kærnetageren, hvorpaa man med en Stok undersøgte, hvor langt Kærnen gik op, og derpaa skilte man Kærnetageren omkring dette Sted. De Dele, hvori der var Kærne, blev saa baaret hen til en Skruestik ved Skuret, hvor de saa blev skilt ad. De blev dog kun skilt ad i Skruestikken, naar man ikke med Hænderne kunde skille de enkelte Rør ad.

Kpt. kan huske, at der den 13. November blev baaret i hvert Fald en Del af Kærnetageren ind i Skuret, hvor Kærnen blev skubbet ud, men dette overværede Arbejderne ikke, idet Døren blev lukket. Saavel Ravlin som Østman havde overværet Kærneapparatets Optagning, og de opholdt sig ogsaa inde i Skuret, da Kærnetageren blev baaret derind. Kpt. kan huske, at der blev sendt Bud efter Dr. Madsen og den anden Geolog, der vistnok var paa Gaarden, men Kpt. tror først, at der blev sendt Bud efter dem, efter at Kærnetageren var baaret ind. Han siger nu, at han er næsten sikker paa, at der først blev sendt Bud efter dem paa dette Tidspunkt.

Saasnart Kærnetageren var skilt ad, fik Arbejderne Besked paa, at det var Fyrtaften, og de gik derfor.

Kpt. husker ikke, om der blev boret den næste Dag, men han husker, at Ravlin rejste herfra umiddelbart efter.

Kpt. oplyser, at der var uhindret Adgang til Geologernes Skur for Arbejderne, og disse kom saa ofte af en eller anden Grund i Skuret. Forespurgt, om det vilde være muligt at tage en Kærne, uden at det opdagedes, saa siger Kpt., at det er han mest tilbøjelig til at tro, og i hvert Tilfælde vilde man let kunne tage en Kærne eller et Stykke af en.

Kpt. har ikke set, at der har været opbevaret Kærne i Ravlins Skur.

Det forekommer Kpt., at der blev arbejdet en Del af Natten i den sidste Tid, i hvert Fald langt ud paa Aftenen.

Kpt. oplyser, at Ravlin en Dag, da Kpt. stod ved Skyllemaskinen i Nærheden af Boretaarnet, kom med en Saltblok i Haanden og viste Kpt. denne, idet han fortalte, at den hidrørte fra en Saltmine i Staterne, og han havde selv taget den op. Det drejede sig om et ret stort aflangt Stykke rent Stensalt, maaske 20—25 x løse anslaaet ca. 8—10 cm, og af en ret regelmæssig nærmest trekantet Form, men nærmere om Saltets Udseende husker Kpt. ikke. Kpt. husker ikke nøjagtigt, hvornaar han saa denne Saltblok, og han ved heller ikke, om der var andre af Arbejderne, der saa Blokken, men det passerede forinden Saltfundet, men om det var 2, 8 eller maaske 14 Dage før, kan Kpt. ikke sige. Kpt. ved ikke, hvad der senere blev af dette Salt.

Kpt. gøres bekendt med, at andre af Arbejderne har set en Saltkerne bestaaende af Saltkrystaller og omgivet af Ler i Geologernes Skur, men Kpt. siger, at det afgjort ikke kan være denne, han har set.

Kpt. har senere ofte tænkt paa, at Ravlin meget vel kunde have lavet den førstnævnte Kerne til, saaledes at den passede i Kærnetageren, og have proppet den op i denne og derpaa foregivet, at det var det Salt, der var fundet i Jorden.

I samme Forbindelse siger Kpt., at det forekommer ham, da Arbejderne drøftede Fundet, at en eller flere af dem talte om, at de jo ikke havde været med til at samle Kærneageren, hvilket Kpt. dog intet selv erindrer om, og Ravlin eller Østman eller begge kunde jo saa let have lagt Saltet ind, inden Kærneboringen begyndte den 13. November. Muligt mener Kpt., at Ravlin eventuelt ogsaa kan have haft Saltkærnen parat om Aftenen i Skuret, idet han stadig er af den Opfattelse, at Geologerne først blev tilkaldt, efter at Kærnerøret eller et Stykke af dette med Kærnen i var bragt ind i Skuret.

Under alle Omstændigheder forekom det Kpt. og de andre mistænkeligt, at man ikke maatte være med til Kærneudskydningen og Afvaskningen, hvilket ellers altid foregik ude i det Fri, selv om han maa indrømme, at det var noget mørkt, hvorfor man af den Grund kunde foretrække at gøre det inde. Han siger dog, at han mener, at der var en elektrisk Lampe uden for Skuret.

Kpt. husker, at Boremester Jennings ikke havde megen Tillid til Boreforetagendet, idet han mente, at det fra Ravlins Side kun drejede sig om at faa Koncessionen, idet Ravlin vilde kunne faa mange Millioner for den i Amerika.

Uden at Kpt. ved noget, saa var det hans Indtryk, at Ravlin ikke altid havde saa mange Penge disponible, men man kunde mærke, at hans økonomiske Forhold var bedre, naar han havde været en Tur i Amerika, — man kunde se det paa, at han saa var flottere i Tøjet og fik udskiftet Bil m.v.

Det var det almindelige Indtryk, at Østman ikke havde Forstand paa Borearbejder, og at han ikke tidligere havde været beskæftiget dermed.

Forespurgt, om Geologerne altid var til Stede, naar der blev kærneboret, saa svarer Kpt., at det er han ikke helt sikker paa, men det forekommer ham dog, at der i Reglen blev sendt Bud efter Geologerne, naar Kærnetageren kom op.

Gennemlæst og godkendt.

**Hans Kraft.**  

**Einar Olesen,** Overbetjent.  

**Dyrsted,** Overbetjent.