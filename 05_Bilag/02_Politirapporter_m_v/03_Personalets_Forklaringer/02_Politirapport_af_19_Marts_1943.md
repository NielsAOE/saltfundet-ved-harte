### Politirapport af 19. Marts 1943.

**Bilag 24.**

Kedelpasser Ejnar Johan Olsen, født den 5. April 1902 i Kolding, boende Nyvej Nr. 10, 1. Sal th., Randers.

Han forklarer, at han den 3. August 1935 blev ansat som Kedelpasser ved Harteboringen, og han har været ansat i »DAPCo« lige indtil Oktober 1940.Han vidste intet om Saltfundet før et Par Dage efter, at det var gjort, og han vil tro, at han har hørt om det først gennem Aviserne, men noget bestemt husker han ikke.

Saasnart man erfarede om Fundet, talte Arbejderne sammen om Enkelthederne fra den paagældende Dag, og derfor erindrer Kpt. i hvert Fald noget af, hvad der passerede.

Med Hensyn til hvad der passerede om Morgenen og i Løbet af Dagen, erindrer han dog intet som helst, men han vil tro, at de begyndte ved normal Arbejdstids Begyndelse Kl. 8. Han husker ikke, hvad Tid Boret blev taget op, men han vil tro, at det har været ved 17—18 Tiden. Han husker, at Kærnerøret blev taget ud af Kærneapparatet ved Boretaarnet, hvor det udvendige Kærneapparat som sædvanlig forblev. Kærnetageren blev ligeledes som sædvanlig baaret hen til en Rørbænk, der stod uden for Værktøjs- og Kontorskuret, og her skilte man den ad. Han siger nu, at han tror, man skilte den ad, men han husker det dog alligevel ikke. Han husker derimod, at han skød Kærnen ud, hvilket skete ved Hjælp af et særligt Apparat, som blev anbragt, efter at Ventilen var aftaget. Han er dog alligevel ikke sikker paa, at man paa det Tidspunkt benyttede dette særlige Apparat til Udskydning af Kærnen, idet man til at begynde med benyttede en Træstang, der i Modsætning til det omtalte Apparat kunde gaa gennem hele Kærnetageren, uden at den behøvede at skilles ad, medens Apparatet kun kunde skyde Kærnen ud af et Rør eller Led ad Gangen.

Han husker aldeles bestemt, at Kærnen blev skudt ud uden for Skuret i den sædvanlige Trærende, og han husker ligeledes aldeles bestemt, at Kærnen efterhaanden blev baaret ind i Skuret og afvasket her, idet han siger, at det var første Gang, Kærnen blev afvasket inde i Skuret. Det var Kpt., der skød Kærnen ud, hvilket han i øvrigt ofte gjorde. Den blev baaret ind i en anden Trærende, eller rettere i den Trærende, hvori den blev skudt ud. Forholdet var rettelig det, at der stod en eller to Mand, som tog imod Kærnen, efterhaanden som den blev skudt ud, og de lagde den saa i Trærenden. Kærnen delte sig altid i en Del Stykker, men de Folk, der tog imod den, sørgede altid for, at den kom til at ligge i den rigtige Rækkefølge. Kpt. husker ikke, hvem der tog imod Kærnen eller hvem, der har baaret den ind i Skuret, men han vil regne med, at det har været Ravlin og den Geolog, der da var til Stede, men han husker ikke, hvem sidstnævnte var. Han kan huske, at Dr. Madsen var til Stede paa det Tidspunkt samt en anden Geolog foruden Ravlin og vistnok Østman.

Efter at Kærnen var baaret ind i Skuret, hvor i alt Fald de fire fornævnte derpaa opholdt sig, stod Kpt. med de øvrige Arbejdere og drøftede, hvorvidt man havde fundet noget i Kærnen. Naar man drøftede dette, saa skyldtes det, at det som nævnt var noget ganske usædvanligt, at Afvaskningen og Undersøgelsen af Kærnen ikke foregik udenfor, hvor Kpt. og de øvrige Arbejdere altid kunde overvære det, samt at man efter Dr. Madsens Udtalelser var nede i en Dybde, hvor man kunde vente at finde Salt, idet man netop havde passeret noget Rødler. Efter at Kpt. og de øvrige havde talt lidt om det, gjorde Kpt. sig et Ærinde ind i Skuret for at se, om der var noget interessant i Kærnen, men Ravlin sagde straks, at Kpt. skulde gaa ud. Han tror, at det var Ravlin og Noe-Nygaard, der da var ved at afvaske Kærnen, men han husker ikke, hvor langt de var naaet med Afvaskningen, og han saa heller ikke, hvad Kærnen bestod af, og han hørte ikke udtale noget om, at der var fundet Salt, ligesom han i øvrigt ikke paa de tilstedeværendes Optræden kunde forstaa, at der var sket noget særligt.

Kpt. gik ud, og et Øjeblik efter kom Ravlin ud og sagde, at de godt kunde holde Fyrtaarnet. Ravlin plejede altid at være meget nøjerægnende med Tiden. Saafremt de arbejdede over, saa plejede han altid først at give Besked paa, at de kunde gaa, naar Klokken var et Par Minutter i hel eller halv, idet han i Forvejen gik og holdt Kontrol med sit Ur, men man kunde mærke, at han den Aften ikke tog det saa nøje, uden at Kpt. dog nøjagtigt ved, hvad Klokken da var.

Under alle Omstændigheder var der i hvert Fald lidt usædvanligt ved Dagen, for da Kpt. og hans Arbejdskammerater nogle Dage senere erfarede om Fundet, saa talte de om, at saa havde der alligevel været noget paa Færde den paagældende Dag.

Kpt. kan godt huske, at man talte lidt om, hvorvidt Ravlin selv kunde have anbragt Saltet i Kærnen, da man fandt det særlig heldigt, at Saltet var fundet lige inden hans Afrejse, men Kpt. for sin Part troede dog ikke paa, at der virkelig var Tale om et Bedrag. Kpt. tror, at der har været boret i Dagene forinden den 13., men han husker dog ikke, om det har drejet sig om Kærneboring, og han husker heller ikke, om der blev boret i Dagene umiddelbart efter den 13. November.

Kærnerne blev altid opbevaret i Geologernes Skur, men naar den tilsynsførende Geolog gik, saa anbragte han altid Nøglen til Skuret ovre i Kontor- og Værkstedsbygningen, saaledes at enhver af dem, der arbejdede paa Stedet, kunde gaa derover.

Kpt. har aldrig set Kærne ligge i Kontorskuret, bortset fra det omtalte Tilfælde.

Han har heller ikke set, at der er opbevaret Salt i Kontorskuret, hverken i større Stykker eller i Poser. Derimod har han paa et eller andet Tidspunkt set en Saltkerne omgivet af Ler i Geologernes Skur, men denne Kerne bestod af Saltkrystaller, rettelig med Ler imellem, men Kpt. hørte, at det var en Saltkerne, der hidrørte fra en Boring ved Heide.

Kpt. kender intet til Ravlins økonomiske Forhold, men i hvert Fald var Ravlin særdeles sparsommelige.

Kpt. kan ikke huske, om der omkring Tidspunktet for Saltfundet blev arbejdet om Natten, eller om der i øvrigt blev foretaget Overarbejde omkring det Tidspunkt, og han har aldrig hørt noget om, at Ravlin og Østman skulde have arbejdet om Natten.

Kpt. kan slet ikke udtale sig om, hvorvidt Kærnetageren er blevet samlet om Morgenen den 13., eller om hele Kærneapparatet eventuelt da har ligget klart til Nedsænkning. Samlingen foregik gerne under Ravlins Opsyn, men den blev i Reglen foretaget af Arbejderne. Han kan ikke huske, at han har set Ravlin eller Østman samle Kærnetageren, men han siger, at det kunde de jo sagtens gøre, da de saa ofte var der alene, og Reglen var, at hele Kærneapparatet blev renset og samlet straks efter Kærneboring, saa det laa klar til næste Gang.

Gennemlæst og godkendt.

**E. J. Olsen.**.  
**Einar Olesen,** Overbetjent.  
**Dyrsted,** Overbetjent.