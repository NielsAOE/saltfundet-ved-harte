### Politirapport af 19. Marts 1943.

**Bilag 23.**

Therkel Hansen Knudsen, født i Moldrup den 21. April 1906, Gl. Hobrovej 24, Randers.

Han forklarer, at han har været ansat uafbrudt i »DAPCO.« siden Maj Maaned 1936. Han kendte ikke i Forvejen noget til Østman eller andre af de paa Borestedet ansatte, men han fik Arbejdet ved daglig at forhøre om Arbejde.

Kpt. husker ikke, hvad Dag Saltet blev fundet, idet han først blev bekendt med Fundet nogle Dage efter, at dette var gjort, men paa det Tidspunkt talte Arbejderne nærmere om, hvad der var sket den paagældende Dag, og derved er han i Stand til at erindre i hvert Fald noget af, hvad der passerede den Dag, man konstaterede Saltet.

Han vil tro, at man som sædvanlig er begyndt Arbejdet Kl. 8, og han erindrer ikke, at der har været Tale om, at man eventuelt skulde begynde tidligere den Dag. Han husker ikke, hvad der er passeret i Løbet af Dagen, og han har derfor formentlig ikke bemærket noget usædvanligt.

Han husker ikke, hvad Tid paa Dagen Ophejsningen begyndte, men han regner med, at det har været omkring Kl. 16, og Ophejsningen har været tilendebragt umiddelbart før Kl. 18. Man plejede altid at lade selve Kærneapparatet blive liggende ved Boretaarnet, og han vil regne med, at man ogsaa har gjort det den 13. November. Han husker, at man paa Stedet tog selve Kærnerøret ud, bar dette samlet til Kontorskuret, hvor man altid plejede at skille det ad, idet man spændte det fast i en Filébænk, der stod her. Han husker ikke, om man den Aften skilte Kærnerøret ad, inden man skød Kærnen ud, men man plejede gerne at forsøge at skyde Kærnen ud, medens Røret var samlet. Lod dette sig ikke gøre, skilte man saa Røret ad i saa mange Stykker, som det var nødvendigt for at skyde Kærnen ud. Under alle Omstændigheder husker Kpt., at Kærneudskydningen foregik i det Fri. Han husker ikke, hvem der skilte Kærnerøret ad, saafremt det er blevet skilt ad, og han husker saaledes heller ikke, hvem der har taget Ventilstykket af. Kærnen blev skudt ud i en Trærende. Man plejede gerne at skylle hele Kærnen ud, forinden Afvaskningen begyndte, og Afvaskningen blev ellers altid foretaget uden for. Den paagældende Dag husker Kpt. bestemt, at Kærnen blev baaret ind i Skuret, hvor Afvaskningen skete, men han husker ikke, hvem der vaskede den af. Der fandtes to Trærender, og Kpt. vil tro, at Kærnen er baaret ind i Skuret i disse Render, men bestemt husker han det ikke, og han husker heller ikke, hvem der bar Kærnen ind, men Kpt. vil tro, at han og de øvrige Arbejdere har gjort det. Selve den afvaskede Kærne har Kpt. ikke set, idet han og de øvrige Arbejdere, da Kærnen var baaret ind, fik Besked paa af Østman, at de godt kunde holde Fyraften, men Klokken var i hvert Fald ogsaa 18 paa det Tidspunkt, og Arbejdstiden var normalt til Kl. 18.

— — —

Kpt. husker, at Ravlin, Østman og Victor Madsen også var til Stede, og de opholdt sig i hvert Fald i Skuret, da Kærnen var båret derind. Kpt. erindrer ikke, om der var andre Geologer til Stede. Han mener at kunne huske, at Dr. Madsen først var ankommet til Harte samme Eftermiddag.

Som nævnt var det sædvanligt, at Kærnen blev afvasket ude i Renden i det Fri, og det foregik gerne på den Måde, at Arbejderne hældte Vand over, hvorefter den tilsynshavende Geolog så lidt på den. Når Arbejderne var til Stede, hjalp de ham gerne med derpå at bære den over i Geologernes Skur, men ellers gjorde Geologerne det selv.

Kpt. kan ikke udtale sig om, hvor lang selve Kærnen var den Dag.

Kpt. vil ikke tro, at der kan være sket nogen Ombytning af Kærnestykker-nes Rækkefølge ved Udskydningen eller Indbæringen i Skuret. Han siger, at man under normale Forhold påså nøje, at der ikke skete sådan Ombytning, men noget ganske andet er det naturligvis, hvis en eller anden bevidst har ombyttet Stykkernes Rækkefølge, det ville måske nok kunne lade sig gøre, især da Arbejderne jo slet ikke har tænkt på, at nogen måske kunne være interesseret i en sådan Ombytning. Han siger dog, at der altid var en Geolog til Stede, når Kærneudskydningen foregik, men naturligvis kunne en Geolog jo ikke på én Gang se, hvad der foregik ude og inde.

Kærnerne blev opbevaret i Geologernes Skur, der aflåses med en ganske almindelig Nøgle. Det er muligt, at Nøglen opbevaredes på Ravlins Kontor, det tror Kpt. nærmest, og Kpt. tror således, at den også beroede der efter Fyraften. Geologerne aflåste ikke deres Skur, når de for eksempel gik hjem og spiste til Middag, og for øvrigt erindrer Kpt. aldrig at have set Geologernes Skur aflåset om Dagen.

Geologerne sørgede altid for at få hele Kærnen, og de tog af og til Prøver, som de sendte til København. Kpt. tror ikke, at Geologerne havde større Interesse af Resten af Kærnerne, og Kpt. siger, at såfremt han ville have haft et Stykke Kærne, så ville han med Lethed have kunnet tilvende sig noget fra Geologernes Skur.

I Begyndelsen måtte Arbejderne slet ikke komme i Geologernes Skur, men efterhånden ændredes dette, idet Arbejderne gjorde Geologerne så mange Tjenester, at de nødvendigvis kom i Skuret, og såvel Kpt. som de øvrige Arbejdere har ofte været alene i dette Skur. Kpt. ved ikke, om Ravlin eller Østman har været alene i Skuret, men de havde i hvert Fald endnu lettere Adgang end Arbejderne.

Kpt. erindrer aldrig at have set, at Ravlin har haft Kærne liggende i sit Skur.

Som nævnt husker Kpt. ikke nærmere med Hensyn til Nedsænkningen af Boret den Dag, og han husker heller intet nærmere vedrørende Samlingen af Kærnerøret, ligesom han overhovedet ikke erindrer, om Kærnerøret blev samlet om Morgenen, eller om det muligt var blevet samlet den foregående Aften. Det skete nemlig meget ofte, at man samlede Kærnerøret om Aftenen, når man havde taget Kærneprøve, for at det kunne ligge parat til næste Gang. Kpt. siger, at man faktisk altid samlede hele Kærneapparatet, så snart det var rengjort efter Kærneboring, og det plejede således aldrig at bero inde i Skuret. Kpt. husker ikke, om det gjorde dette om Morgenen den 13., men hvis det har ligget her, saa har det i hvert Fald været ganske imod Sædvane. Det var i Reglen Kpt., Riis og Kraft, der ordnede alt vedrørende Kærneapparatet med Hensyn til Samling, Rengøring og Adskillelse. Olsen var Fyrbøder, og han havde i Reglen nok med at passe Fyret. Man plejede gerne at kikke gennem Kærnerøret, forinden man samlede det, for at kontrollere, at det var tomt. Naar Kærneapparatet var samlet, undersøgte man det ikke nærmere, forinden man sænkede det ned, selv om det havde ligget ubenyttet i flere Dage.

Kpt. kender intet til, at Ravlin eller Østman har foretaget Forsøg af nogen Art, og Kpt. har ikke bemærket Salt i Skuret, hverken finere Salt eller større Stykker. Han og de øvrige Arbejdere kom daglig i Skuret.

Som nævnt blev Kpt. og de øvrige Arbejdere først bekendt med Saltfundet flere Dage efter, at det var gjort, og som ligeledes nævnt skete det gennem en Journalist.

— — —

Da Kpt. og hans Kollegaer paa den Maade erfarede om Saltfundet, talte de lidt frem og tilbage om det, idet de syntes, at det hele var lidt fordægtigt. De var inde paa, at det kunde være et Bedrag med Hensyn til Fundet, og de talte frem og tilbage om, hvorledes det kunde være lavet, men de kunde ikke komme til noget Resultat.

Kpt. oplyser, at der først blev taget Kærneprøver, da man naaede ned i Kridtlaget, men i den sidste Tid blev der taget en Del Kærneprøver. Han ved dog ikke, om det var paa Ravlins eller Geologernes Foranledning, disse Prøver blev taget. Han erindrer ikke med Sikkerhed, om der blev boret i Dagene umiddelbart forinden den 13. November eller i Dagene umiddelbart efter.

Han forklarer, at der kun var Førerør til Kridtlags Dybe, og man maatte derfor hver Aften, inden man indstillede Arbejdet, tage en Del Rør op, saaledes at selve Boret var i Højde med de nederste Førerør, idet man var bange for, at de underste Lag kunde skride sammen om Boret, saa at dette kom til at sidde fast. Hvert Rør var paa ca. 9 Meter, og det drejede sig saaledes om et stort Antal Rør, der skulde tages op, hvilke Rør to Mand absolut ikke kunde tage op eller sætte i alene, hvorfor Ravlin og Østman ikke kan have boret alene om Natten.

Som ovenfor forklaret, talte Kpt. og de øvrige Arbejdere om, at Saltfundet forekom dem noget fordægtigt, og de fandt det i den Forbindelse meget mærkeligt, at Kærnen skulde bringes ind i Skuret til Afvaskning, medens dette altid tidligere var foregaaet ude. Ganske vist kunde dette skyldes, at det var blevet ret mørkt, eller at det eventuelt har været køligt, men under alle Omstændigheder fandt man det mærkeligt.

Kpt. husker ikke, hvorledes det forholdt sig omkring Saltfundet med Ravlins økonomiske Forhold, men i øvrigt havde Arbejderne Indtryk af, at det til Tider kneb med Pengeagrene, hvilket man mente at kunne se paa, at der til Tider skulde spares i alle Ender og Kanter, f. Eks. ved alle Smaahindbøk, ligesom man ogsaa til Tider syntes at være interesseret i, hvis man kunde spare en halv Times Arbejdsløn, men i andre Perioder var der ikke Tale om at spare.

Det var de første Aar det almindelige Indtryk, at Østman sad smaat i det, uden at Kpt. kan paapege bestemte Ting, men efterhaanden ændredes dette.

Tilsyneladende kom Ravlin og Østman godt ud af det med hinanden.

Ravlin havde sagt, at han skulde hjem til Jul 1936, men Kpt. og de øvrige Arbejdere vidste i Forvejen intet nærmere om Tidspunktet for umiddelbart forinden selve Afrejsen.

Kpt. tror ikke, at der har været Tale om Overarbejde umiddelbart forinden Boringens Ophør i 1936, men han kan huske, at han og de øvrige en Lørdag Aften fik Besked paa at komme næste Morgen og sætte Rørene ned til Kærneboring og derefter atter møde om Aftenen og tage dem op. Det vilde man imidlertid ikke uden at faa fuld Betaling for Søndagen. Der var nogen Diskussion herom, men det endte dog med, at man mødte om Søndagen og saa blev der hele denne Dag mod fuld Søndagsbetaling. Kpt. har egentlig oprindelig sat denne Søndag i Forbindelse med Saltfundet, men han mener nu, at det snarere maa have været Søndagen forinden Saltfundet — altsaa den 8. November 1936.

Kpt. har ingen Steder Optegnelser af nogen Art vedrørende Boringens, som han kan støtte sin Hukommelse til.

Naar Boringerne var i Gang, havde Kpt. sit Arbejde i Taarnet med at dirigere Rørene paa Plads.

Forespurgt, om man vilde finde noget mærkeligt i, at Ventilstykket var skruet paa det øverste Kærnerør, og at eventuelt endnu et Led var skruet paa, forinden man har begyndt den videre Samling af Kærnerørene, saafremt det skulde være sket, at Kærnerøret den 13. om Morgenen har ligget adskilt i Skuret, saa siger Kpt., at det ikke er sikkert, idet den ene af Arbejderne jo godt kunde tro, at en af de andre Arbejdere var begyndt, og omvendt, men man vilde absolut have fundet det mistænkeligt, hvis man havde vidst, at Ravlin eller Østman havde paa-begyndt Samlingen af Rørene.

Saafremt f. Eks. Ravlin havde anbragt en Saltkerne i det øverste Led af Kærnerøret med en Klump Ler paa den ene eller begge Sider, og eventuelt endnu et Led var sat paa foruden naturligvis Ventilstykket, saa vilde man ganske givet ikke bemærke dette, idet man jo saa ikke kunde se igennem Røret. Paa Grund af sin Vægt holdes Kærnerøret stadig i vandret Stilling — ogsaa medens det skydes ind i selve Kærneapparatet — og det kommer først lodret i Stilling, naar det sænkes ned, og da er Skærehovedet jo paa, saaledes at Kærnen ikke vilde falde ud.

Gennemlæst og godkendt.

**Th. Knudsen.** **Einar Olesen,** Overbetjent. **Dyrsted,** Overbetjent.