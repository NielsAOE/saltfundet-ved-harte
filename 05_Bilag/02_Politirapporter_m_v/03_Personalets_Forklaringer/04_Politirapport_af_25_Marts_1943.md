### Politirapport af 25. Marts 1943.

**Bilag 26.**

Arbejdsmand Esrik Knudsen, født i Jels den 22. Juni 1906, boende i Ejstrup.

Han forklarer nærmere, at han arbejdede ved Boringerne i 1936 og 1937 i de Perioder, der blev arbejdet paa Stedet. Han var beskæftiget som Søndagsvagt, men det skete nu og da, at han ogsaa assisterede ved forskelligt forefaldende Arbejde som Oprydning og lignende, men selve Borearbejdet havde han intet med at gøre.

---

Han mener at kunne huske, at han den 14. November paa Vej til Kontrol ved 8—9 Tiden kørte hen til Borestødet for at sludre lidt, hvilket han saa ofte gjorde, da han kørte omtrent lige forbi, naar han skulde til Kontrol i Byen, og ved denne Lejlighed mener han, at han hørte om Fundet. Han husker, at hans Broder, Johannes Knudsen, var der endnu fra sin Nattevagt. Arbejderne fortalte, at de den foregaaende Aften ganske mod Sædvane ikke havde maattet skille Kærnetageren ad, men at de var blevet sendt hjem, saa snart Kærneapparatet var bragt op, og at Østman og Ravlin selv havde skilt Kærnetageren ad. Man havde i øvrigt fundet Omstændighederne noget mistænkelige, og Kpts. Broder havde omtalt, at Østman nogen Tid før Fundet havde spurgt, hvor der kunde købes Saltsten. Dette omtalte Kpts. Broder samme Dag, altsaa den 14. November.

Kpt. har ikke set Salt, hverken i den ene eller anden Form, i Skurene eller andre Steder ved Boringen.

Borekærnerne blev opbevaret i Geologernes Skur, men Nøglen til dette Skur beroede i Ravlins Skur, der var uaflaaset, og hvor Kpt. gerne opholdt sig paa sine Vagter.

Han mener bestemt, at der blev boret den 14. November 1936, idet han ganske sikkert tror, at han kom til at arbejde der den Dag i Forbindelse med, at han paa Vej til Kontrolstedet var henne paa Borestødet.

Kpt. siger, at Kærneapparatet altid blev renset og samlet efter Kærneboring, saaledes at det laa klar til næste Boring, men hvorvidt der er sket Afvigelser herfra efter den sidste Kærneboring forinden Fundet, og hvornaar denne sidste Kærneprøve er taget, ved han ikke.

Kpt. erindrer ikke at have set Ravlin og Østman arbejde alene paa Borestedet paa Søndage.

Han kan ikke udtale sig om Ravlins økonomiske Forhold, men han siger, at Ravlin var fedtet nok over for Arbejderne.

Oplæst og vedtaget.

**Einar Olesen,** Overbetjent.  
**Dyrsted,** Overbetjent.