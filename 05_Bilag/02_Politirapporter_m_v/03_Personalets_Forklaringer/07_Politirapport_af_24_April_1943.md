### Politirapport af 24. April 1943.

**Bilag 29.**

Vi indfandt os den 20. ds. i *Falkenberg* i Sverrig, hvor den i Sagen nævnte *Boremester Remahl* blev truffet paa sin Bopæl, *Villa »Remahl«*.

Han navngav sig: Steen Otto Christian Remahl, født den 3. September 1896 i Sverrig, boende som anført, og han forklarede, at han, der er beskæftiget ved Borearbejde i Borgslaw i Galizien, for Tiden er hjemme paa Ferie, men han rejser omkring den 15. Maj tilbage til Galizien. Han arbejder for Firmaet Continental Oel A/S, Berlin, Kaiserdamstrasse 34, og han har været beskæftiget for dette Firma de sidste ca. 6 Maaneder. Arbejdet er skaffet ham gennem Østmans Firma »Undergrunden«.

Han forklarede nærmere, at han den 6. August 1936 fik Ansættelse som Boremester ved Harteboringen. Han kendte i Forvejen intet til Ravlin eller Østman, men han havde hørt, at Boringen i Harte skulde paabegyndes, og han skrev derfor til Ravlin fra Sverrig og tilbød sig, og paa denne Maade fik han Arbejdet.

Kpt. havde forinden arbejdet ved Boringer i Amerika i ca. 9 Aar, deraf havde han i 5—6 Aar været Boremester ved »Standard Oil«.

Da Kpt. tiltraadte i Harte, begyndte man netop at bore i et nyt Borehul, og Kpts. Arbejde bestod i at dirigere selve Boringen.

I den sidste Tid før Saltfundet blev Arbejdet forceret noget, og det skete ofte, at Kpt. arbejdede 16—18 Timer i Døgnet. Det skete i denne Tid flere Gange, at Ravlin og Østman holdt Boringen vedlige, naar Kpt. var hjemme og sove nogle Timer. Kpt. havde ikke hørt noget om, at man havde bestemte Formodninger om at finde Salt, og at det var derfor, Arbejdet forceredes, men derimod havde han hørt noget om, at Ravlin skulde rejse til Amerika, men først nogle Dage forinden Afrejsen, havde han faaet at vide, at Ravlin skulde rejse — vistnok den 14. November.

Det var Kpts. Opfattelse, at hverken Ravlin eller Østman havde ret megen teoretisk Viden.

Saavidt Kpt. husker, var det først i den seneste Tid forinden Saltfundet, at man tog nogle enkelte Kærneprøver. Han husker ikke, hvornaar der senest havde været kærneboret forinden den 13. November, men i hvert Fald tror han ikke, at det skete i Dagene lige forinden den 13. November.

Kpt. var den 12. November klar over, at der skulde kærneborees den næste Dag, idet han med Sikkerhed husker, at Ravlin og Østman den 12. om Aftenen paabegyndte at samle Kærnetageren paa det Tidspunkt, da Arbejderne enten lige var gaaet eller skulde til at gaa. Samlingen af Kærneapparatet sorterede under Kpt., og han husker, at han tilbød at blive og hjælpe dem med Samlingen, men vistnok Ravlin erklærede, at det skulde de nok gøre. Kpt. gik derfor, men han husker, at de var begyndt at samle Kærnetageren, da han gik, uden at han dog husker nærmere med Hensyn til, hvor langt de var kommet. Som forklaret arbejdede Kpt. meget over, og han fik aldrig Overarbejdsbetaling, saa det var ikke af den Grund, han ikke skulde hjælpe dem, og han fandt det straks paafaldende, at de vilde gøre det alene. Kpt. husker ikke nærmere med Hensyn til Boringen den 12., men Kpt. gaar ud fra, at Boringen har været standset saa betids, at man har kunnet naa at faa Borestængerne op til Fyrtaftenstid, da Ravlin ikke var meget for at betale Arbejderne Overarbejdsbetaling.

Kpt. husker ikke mere, hvorledes man plejede at forholde sig med Kærneapparatet efter Kærneboring, men han mener dog, at Kærnerøret plejede at ligge adskilt i Skuret.

Kpt. siger, at han altid plejede at møde først om Morgenen, og der er for ham ingen Tvivl om, at han ogsaa mødte først den 13. November, men han husker det ikke med Sikkerhed. Han husker ikke mere selve det, at Kærneapparatet laa samlet om Morgenen, da han kom, men derimod erindrer han, at han drøftede Forholdet med flere Arbejdere dengang, og man var da ganske enige om, at Kærneapparatet havde ligget samlet om Morgenen, hvilket man havde fundet mærkeligt.

Om Nedsænkningen af Boret og selve Boringen den 13. November erindrer han ikke mere noget som helst, men det er i hvert Fald ganske givet, at der har været boret et Stykke, og der har saaledes absolut ikke været Tale om Proforma-boring.

Om hvad der skete ved Udskydningen af Kærnen m.v. erindrer han faktisk ikke andet, end at det var ret mørkt, og at han var inde i Skuret, og at han saa Saltet under saadanne Omstændigheder, at det givet maatte have været inde i Kærnerøret. Han husker videre, at Dr. Madsen var til Stede, men de øvrige, der har været i Skuret, erindrer han ikke. Han erindrer heller ikke, om Udskydningen foregik i det Fri, eller om Kærnerøret blev skilt ad og de enkelte Rør baaret ind i Skuret, saaledes at Udskydningen er foregaaet der. Imidlertid mener han, at man plejede at skille Kærnetagerrøret ad, forinden Udskydningen foregik, og han ved, at man plejede at sørge for, at Kærnen kom til at ligge i den rigtige Rækkefølge. Han husker, at Kærnen ikke var ret stor, men slet intet bestemtere om Længden, og han ved intet om, hvad den bestod af, bortset fra Saltet.

Kpt. erindrer, at Saltkærnen blev gennemsaavet næste Dag, men han husker ikke, hvem der gjorde det, imidlertid var det ikke ham selv.

Kpt. erindrer ikke at have set Kærne ligge i Ravlins Skur, og han ved ikke, om Ravlin havde faaet udleveret Kærne forinden Saltfundet. Det er Kpts. Opfattelse, at man godt vilde kunne fjerne Kærne fra Geologernes Skur, uden at det vilde blive opdaget, men om dette er rigtigt, kan han naturligvis ikke udtale sig. Kpt. husker ikke, om han har set Salt i Ravlins Skur, og specielt har han ikke hørt noget om Saltindkøb i Blokke. Kpt. husker, at Skyllemudderet af og til blev tilført Vand fra Aaen, men han kender intet til, om der ogsaa har været tilsat Salt. Eventuelle Vægtfyldeforsøg erindrer han intet om. Han husker, at Skyllemudderet af og til var salt, og han regnede med, at det skyldtes, at man stødte paa saltholdige Vandaarer.

Kpt. er overhovedet ikke i Besiddelse af Optegnelser vedrørende Boringen, og han førte overhovedet intet skriftligt med Hensyn til Arbejdet, hverken Borejournal eller andet. Ved Arbejdets Paabegyndelse spurgte han efter Bøger eller andet til at opnotere Boringens Gang i, saaledes som han altid plejede det i Amerika, men Ravlin og Østman erklærede, at de nok selv skulde udføre dette, men om de har udfærdiget Optegnelser, ved han ikke.

Kpt. erindrer ikke, om der netop er kærneboret den 8. November, og han husker heller intet med Hensyn til de optagne Kærner. Han husker intet nærmere vedrørende Boringerne i Dagene forinden den 13. November, men i hvert Fald er det ganske udelukket, at Ravlin og Østman alene kan have kærneboret. Han tør ikke udtale sig nærmere med Hensyn til hvilket Skærehoved, der blev anvendt den 13. November, men han oplyser, at man altid brugte hele Kærnerøret. Kpt. husker ikke, hvorvidt der blev kærneboret den 14. November.

Man genoptog Boringen i Februar Maaned 1937 i samme Borehul, og Kpt. deltog i Arbejdet indtil Maj, da han kom alvorligt til Skade under Arbejdet, og han var Patient paa Kolding Sygehus til September Maaned samme Aar, men han var dog uarbejdsdygtig de første 3 Aar derefter, og han har derfor ikke senere haft noget med Harteboringen at gøre. Kpt. hørte senere i 1937, at man havde forsøgt at faa Førerørerne op, men at dette havde været meget besværligt, hvorfor man havde maattet foretage en Del Sprængninger, hvorved der var ødelagt Førerør til et meget stort Beløb, men hvor mange Førerør det lykkedes at faa op, kender Kpt. intet til. Han husker, at der havde været nedsat Førerør gennem Lerlagsne til Flint og Kridtlagen, og han regner skønsmæssigt med, at der har været Førerør i en Dybde af ca. 400 Meter. Naar det var nødvendigt at sprænge i Borehullet for dog at redde nogle af Førerørerne, saa mener Kpt., at denne Fremgangsmaade har skyldtes manglende Fagkundskab, idet det ikke skulde være nødvendigt med saadanne Sprængninger, selv om Førerørerne havde sat sig fast.

Kpt. havde Indtryk af, at Ravlin ikke havde særlig store Midler til sin Raadighed, idet der skulde spares alle Vegne, og Materialerne var daarlige og blev meget nødig fornyede. Kpts. Tilskadekomst skyldtes saaledes ogsaa Anvendelse af kassable Materialer.

Kpt. gentager, at han er fuldstændig sikker paa, at det netop var den 12. November 1936 om Aftenen, at Ravlin og Østman selv i Modsætning til tidligere samlede Kærnetageren, eller i hvert Fald var i Færd hermed, da Kpt. gik, og han husker ogsaa aldeles bestemt, at han tilbød sin Assistance, men at denne blev afslaaet.

Kpt. har ganske uvægerlig sat dette i Forbindelse med Saltfundet den næste Dag, og dette i Forbindelse med, at det var den næstsidste Dag for Borearbejdet, har bevirket, at Kpt. ikke et Øjeblik har troet paa Fundet. Ravlin eller Østman har aldrig omtalt over for Kpt., at Saltfundet skyldtes et Falsum, og Kpt. har heller aldrig selv berørt Forholdet over for Ravlin eller Østman.

**Einar Olesen,** Overbetjent.  
**Dyrsted,** Overbetjent.