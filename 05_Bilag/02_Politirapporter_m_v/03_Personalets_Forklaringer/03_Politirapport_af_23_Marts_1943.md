### Politirapport af 23. Marts 1943.

**Bilag 25.**

Tømrersvend Harald Riis, født den 25. April 1907 i Haderslev, boende Mariegrade Nr. 4, 2. Sal, Kolding.

---

Han forklarer nærmere, at han blev ansat som Arbejdsmand ved selve Borearbejdet, og han blev beskæftiget ved det forefaldende Arbejde i selve Taarnet. Derudover deltog han dog ogsaa i alt andet forefaldende Arbejde, som Pasning af Pumpen, Samling og Adskillelse af Borene m.v.

I Begyndelsen blev der kun taget ganske faa Kærneprøver, og Kpt. husker, at Geologerne stadig maatte presse paa for at faa taget en Kærneprøve nu og da.

Det var altid Kotume, at man, naar der var taget Kærneprøver, rensede og samlede Kærneapparatet og anbragte det paa Rørene ved Taarnet, saaledes at det laa klar til næste Kærneprøve, og det var altid Arbejderne, der foretog dette.

Kpt. kan godt huske den Dag, Saltet blev fundet, men han erindrer dog ikke bestemt, om han fik det at vide samme eller næste Dag, i hvert Fald kan han huske, at Dr. Madsen var meget glad for Fundet.

Kpt. husker med afgjort Sikkerhed, at han og de andre Arbejdere fik Besked paa, at de ganske mod Sædvane ikke maatte samle Kærnerøret, da dette var renset efter den sidste Kærneboring forinden den Kærneboring, hvor Saltet blev fundet. Kpt. mener at kunne huske, at der var taget Kærneprøver næsten daglig i Tiden umiddelbart forinden Saltfundet, og han mener, at der ogsaa blev taget Kærneprøve Dagen før. Kpt. havde hørt, at Ravlin skulde rejse til Amerika i Løbet af nogen Tid, og Kpt. spurgte derfor en Dag Ravlin, hvornaar han skulde rejse, og Ravlin svarede, at han skulde rejse i Løbet af faa Dage. Dette passerede faa Dage forinden Saltfundet og i samme Uge.

Kpt. husker tydeligt, at Kærneapparatet laa samlet paa Rørene ved Taarnet om Morgenen den 13. November 1936. Han husker dog ikke Datoen, men det var den Dag, Saltet blev fundet.

Der blev boret paa almindelig Maade i Løbet af Dagen, og henad Eftermiddagen blev der givet Besked paa, at Kærneapparatet skulde hejses op. Kpt. siger nu, at han ikke erindrer bestemt, om der eventuelt om Formiddagen er boret almindeligt, saaledes at Kærneboringen er begyndt noget hen paa Dagen. Han husker imidlertid, at det var begyndt at blive noget mørkt, da Kærneborret kom op. Kærnerøret blev som sædvanlig af Arbejderne udtaget af selve Kærneapparatet og baaret hen til Skuret, hvor han bestemt tror, at det blev skilt ad og baaret ind i Skuret i de enkelte Stykker. Arbejderne fik derpaa Besked paa, at de godt kunde gaa, og de overværede saaledes ikke selve Kærneudskydningen. Arbejderne begyndte derfor paa at vaske sig og gøre sig i Stand til at gaa, men det forekommer ham, at han i hvert Fald selv hørte om Saltfundet samme Aften, dog tør han ikke sige det helt afgjort.

Kpt. har dog under ingen Omstændigheder overværet Afvaskningen af Kærnen, der ligesom selve Udskydningen maa være foregaaet inde i Skuret.

Kpt. husker ikke, om Geologerne altid var til Stede, naar der blev taget Kærneprøver, men Kpt. er stadig af den Opfattelse, at der blev taget flere Kærneprøver i Dagene umiddelbart forinden Saltfundet.

Kærnerne blev opbevaret paa Hylder i Geologernes Skur, men Kpt. erindrer dog ganske afgjort at have set Kærner ligge paa Hylder i Ravlins Skur, men om han har set Kærner ligge før den 13. November, husker han dog ikke. Forholdet var dog vistnok ofte det, at Kærnerne blev undersøgt af Ravlin og den tilsynsførende Geolog i Ravlins Skur, i hvilken Forbindelse Kpt. gør opmærksom paa, at Ravlin ogsaa havde et Mikroskop i sit Skur.

Under alle Omstændigheder var der ikke altid nogen Geolog til Stede, men der opbevaredes en Nøgle til Geologernes Skur i Ravlins Skur, og der var let Adgang til Skuret, selv om Geologen ikke var til Stede, og Kpt. har ofte været alene i Geologernes Skur, naar han skulde besøge et eller andet for Geologen.

Kpt. ved ikke, hvor megen Kontrol Geologerne holdt med den Kærne, de opbevarede i Skuret, men i hvert Fald har han det Indtryk, at der ikke blev passet meget paa det, netop fordi der var saa let Adgang, og uden at Kpt. naturligvis kan sige det med Sikkerhed, saa er det hans Opfattelse, at man slet ikke vilde bemærke det, saafremt der forsvandt en Kærne.

Kpt. kender intet til, at der er indkøbt Salt, og det eneste Salt, han kender til, er en Saltkerne, der opbevaredes i Geologernes Skur, og som hidrørte fra en tysk Boring.

Det er flere Gange sket, at Arbejderne har været beskæftiget med Boring til sent paa Aftenen, og det er ligeledes sket, at de er mødt Kl. 4 om Morgenen, men Kpt. mener afgjort ikke, at de har arbejdet udover ordinær Tid i Dagene omkring Saltfundet. Kpt. kender intet til, hvorvidt Ravlin og Østman har boret alene om Natten, men i Perioder var Østman paa Borestødet om Natten, og han havde ogsaa en Seng i Skuret, men hvornaar det var, erindrer Kpt. ikke.

---

Kpt. ved ikke, hvorledes Ravlins økonomiske Forhold var, men i hvert Fald kunde man ikke faa andet Indtryk, end at de ikke var gode, da der skulde spares i alle Retninger. Saaledes vilde Ravlin selv reparere Bor, Værktøj m.v., skønt han ikke kunde, og Materialet skulde være det billigst mulige. Saaledes sprang baade en Ventil paa Dampmaskinen og en paa Pumpen, fordi det var saa daarlige Materialer. Kpt. husker ogsaa et Tilfælde, hvor Ravlin vilde have Arbejderne til at komme en Søndag Morgen og sætte Rørene ned for derpaa igen at møde om Aftenen og hejse dem op for at spare Arbejdsløn, men denne Episode fandt ikke Sted omkring Tidspunktet for Fundet. Paa samme Maade var det i alle Retninger.

Arbejderne har indbyrdes talt om, at der var noget mystisk ved Saltfundet, for det første fordi Saltet blev fundet lige inden Ravlins Afrejse, og først og fremmest fordi at Arbejderne ikke maatte samle Kærneapparatet og derunder selv Kærnetageren, da det senest havde været brugt inden Saltfundet. Dette husker Kpt. aldeles bestemt var Tilfældet, saaledes som foran forklaret, og Boremester Rømahl har da ogsaa over for Kpt. udtalt, at han ogsaa havde faaet den Besked. Forholdet var, at Kpt. altid var en af dem, der samlede og adskilte Kærneapparatet, og han husker, at han selv ved den paagældende Lejlighed af Østman — eller af Ravlin — fik Besked paa, at disse nok selv skulde gøre det. Kpt. sagde til tro, at der ogsaa blev kærneboreret den 12. November, og at det saaledes var denne Aften, man ikke maatte samle Kærnetageren.

Kpt. og Arbejderne har talt om, da man hørte om Saltfundet, at Ravlin og Østman sikkert havde anbragt Saltet i Kærnerøret den foregaaende Aften, idet Arbejderne som sædvanlig holdt op Kl. 18, medens Nattevagten altid først kom Kl. 20, og der saaledes var rigelig Tid.

Kpt. bemærker, at Arbejderne altid var nysgerrige efter at se Kærnen, naar der blev taget Kærneprøver, og de havde ogsaa altid tidligere faaet Lov til at se, naar Kærnen blev afvasket og undersøgt.

I øvrigt var det i Dagene forinden Saltfundet, ligesom det laa i Luften, at der skulde komme et Resultat, uden at Kpt. kan definere dette nærmere.

Kpt. tilføjer, at der absolut ikke har været Uoverensstemmelser mellem ham og Ravlin eller Østman, og Østman har da ogsaa tilbudt, at Kpt. kunde begynde Arbejdet ved Boringens Genoptagelse i 1937.

Gennemlæst og godkendt, idet Kpt. tilføjer, at der een Gang for alle var givet den Besked, at Kærneapparatet, naar der var taget Kærneprøver, altid skulde renses og samles straks.

Kpt. siger videre, at det egentlig nærmest var ham, der havde Ansvaret for, at Kærneapparatet var i Orden, altsaa at det efter Brugen blev renset og samlet. Det er muligt, at Kpt. rent rutinemæssigt plejede at kikke gennem de enkelte Led, inden man samlede dem, men det husker han ikke bestemt, og i hvert Fald er det ikke blevet undersøgt inden Nedsænkningen den 13. November.

Kpt. erklærer, at han er saa sikker paa, at Kærneapparatet laa klar til Nedsænkning, da Arbejderne kom om Morgenen den 13., saa at han om fornødent er villig til at aflægge sin Ed derpaa.

**Harald Riis.**  
**Einar Olesen,** Overbetjent.  
**Dyrsted,** Overbetjent.