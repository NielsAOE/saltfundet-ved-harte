### Politirapport af 27. Marts 1943.

**Bilag 28.**

Arbejdsmand Johannes Sønnichsen Knudsen, født i Nustrup den 19. November 1898, boende Allerup pr. Tjæreborg.

Han forklarer, at han har været beskæftiget paa Borepladsen ved Harte fra Begyndelsen af 1936 til engang i 1937. Han var Nattevagt paa Borestødet, men enkelte Gange har han hjulpet til ved forskelligt Arbejde om Dagen.

Hans Arbejdstid var fra Kl. 18 til 8, og han husker, at han, den Dag Saltet blev fundet, ikke havde arbejdet der om Dagen, men først mødte Kl. 18. Han mener at kunne huske, at Arbejderne enten var gaaet eller i hvert Fald stod og skulde til at gaa, da han kom. Han husker, at i hvert Fald Ravlin og Østman samt Dr. Madsen var til Stede, og han tror bestemt, at han hjalp Østman med at skille Kærnetageren ad uden for Skuret og bære de enkelte Dele ind i Skuret, men han overværede ikke, at selve Kærnen blev skudt ud, idet han straks gik ud af Skuret. Han husker ikke, om han fik Besked paa at gaa ud, men han havde i hvert Fald af formentlig Østman faaet Besked paa, at der ikke maatte komme nogen ind.

Det var almindeligvis Arbejderne, der hjalp til med at skille Kærnetageren ad, men han tror, at Arbejderne var gaaet paa det Tidspunkt, saaledes at han alene hjalp Østman dermed.

---

Det skete af og til, at Ravlin og Østman opholdt sig paa Borestødet om Aftenen, naar de andre Arbejdere var gaaet, men Kpt. husker ikke, om de, eller eventuelt kun en af dem, har opholdt sig alene paa Stedet Aftenen forinden Fundet.

Han har aldrig set Saltblokke ligge noget Sted paa Pladsen eller i Skurene, men han husker, at Østman nogen Tid forinden Fundet, — maaske kan det have været en eller to Maaneder før, det husker han ikke nærmere — kom ind paa at tale til Kpt. om Stensalt, idet han sagde, at nu skulde man snart gerne finde Salt eller Olie, og samtidig spurgte Østman, hvad man egentlig brugte Saltsten til, og hvor man kunde faa det, hvortil Kpt. svarede, at det brugtes som Sliksten til Heste, og at man vel kunde faa det hos Materialhandlere. Østman omtalte ikke, at han skulde bruge Saltsten.

Kpt. oplyser, at der for Arbejderne var fri Adgang til Geologernes Skur, og forøvrigt hang Nøglen i Kontorskuret. Saafremt man vilde, kunde man derfor meget let fjerne Kærne fra Geologernes Skur, men hvorvidt det vilde blive savnet af Geologerne, kan Kpt. ikke udtale sig om.

Kpt. har ikke selv fundet noget mistænkeligt i Forbindelse med Saltfundet, udover at det var mærkeligt, at Kærnen blev skudt ud inde i Skuret, men Arbejderne talte om, at Saltfundet muligt kunde skyldes et Bedrag, uden at Kpt. husker nærmere.

**Einar Olesen,** Overbetjent.  
**Dyrsted,** Overbetjent.